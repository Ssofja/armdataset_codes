{
    "title": "Պետք է տարբերակենք բոյկոտը պարզապես նիստին չհաճախելու պրակտիկայից. Վլադիմիր Վարդանյան |1lurer.am|",
    "text": "1lurer.am: Ներառականությանն ու հանձնաժողովային կարգապահությանը պետք է լուրջ ուշադրություն դարձնել. հայտարարեց ԱԺ «Քաղաքացիական պայմանագիր» խմբակցության պատգամավոր, պետաիրավական հարցերի հանձնաժողովի նախագահի պաշտոնում առաջադրված Վլադիմիր Վարդանյանը:\n«Հանձնաժողովը ծանրաբեռնված է և ծանրաբեռնվածության պարագայում չափազանց կարևոր է առաջին նիստերին մասնակցությունը: Այս հարցում մենք որոշակի հետագա կանոնակարգումների կարիք կունենանք, որովհետև ի վերջո անտրամաբանական է, երբ ծանրաբեռնված հանձնաժողովի որոշ անդամներ պարզապես առավոտից երեկո աշխատում են, իսկ որոշ անդամներ հայտարարում են այն մասին, որ իրենք համաձայն չեն այս կամ այն հարցի հետ, և իրենք չեն մասնակցելու նիստերին: Ինձ համար՝ որպես սահմանադրական և միջազգային իրավունքի մասնագետ չափազանց կարևոր է բոյկոտի ինստիտուտը որպես ինստիտուտ, որը պաշտպանում է ընդդիմության իրավունքները, բայց մենք պետք է տարբերակենք բոյկոտը պարզապես նիստին չհաճախելու պրակտիկայից»,-ասաց Վարդանյանը:\nՎարդանյանը նաև խոսեց հանձնաժողովի գործառույթների մասին:\n«Չպետք է մոռանալ, որ օրենքներ մենք ընդունում ենք ոչ թե այս Ազգային ժողովի, այսօր ապրող ՀՀ քաղաքացու համար, այլ ընդունում ենք օրենսդրական ակտեր ապագայի համար։ Քաղաքացին 5,10, 15 տարի հետո չի հարցնելու՝ խորհրդարանական մեծամասնությունը, թե՞ փոքրամասնությունն է առաջարկել այս կամ այն կարգավորումները։ Նա հետևելու է օրենքի որակին, գոհունակություն է արտահայտելու օրենսդրական կարգավորումների մակարդակից, և մենք պետք է շարժվենք այդ ուղղությամբ»,-ասաց Վարդանյանը։\n"
}