{
    "title": "Ֆինանսների նախարարը՝ պարգևավճարների տրամադրման մեխանիզմի մասին |1lurer.am|",
    "text": "1lurer.am: Ազգային ժողովում 2021-ի բյուջեի նախագծի քննարկմանը ֆինանսների նախարար Ատոմ Ջանջուղազյանն անդրադարձավ պարգևավճարների հարցին:\nՆախարարն ասաց, որ պետական կառավարման համակարգում պետական պաշտոններ և պետական ծառայություն զբաղեցնող անձանց վարձատրությունը կարգավորվում է օրենքով: Կան վարձատրության տարբեր կատեգորիաներ՝ հիմնական աշխատավարձ, հավելավճարներ, պարգևատրումներ: Ընդգծեց, որ հիմնական աշխատավարձի համար սահմանված է սանդղակ:\n«Կրտսեր դասի, գործնականում որևէ փորձառություն չունեցող քաղաքացիական ծառայողի համար սահմանված է 1.25 գործակից, նախարարի համար՝ 12: Միշտ կարելի է քննարկել և քննադատել, թե արդյոք բավարար չափով համարժե՞ք է օրենքը կարգավորում վարձատրության համակարգը: Օրենքով նաև սահմանված է, որ քաղաքացիական ծառայողների համար յուրաքանչյուր տարի պետք է նախատեսվի 10 տոկոս պարգևատրման ֆոնդ: Այն հաշվարկվում է տվյալ տարվա համար 10 տոկոս աշխատավարձի ֆոնդից»,- ասաց Ջանջուղազյանը: \nՆա պարզաբանեց, թե ինչ է փոխվել պարգևավճարների առումով վերջին 2.5 տարում:\n«Օրինակ՝ նախկինում ոստիկանությունն ուներ արտաբյուջետային հաշիվ, և այն գոյանում էր, ենթադրենք, ճանապարհային ոստիկանության դեպքում արձանագրված խախտումների գումարներից: Ներկայումս այդ արձանագրված խախտումներն ամբողջությամբ պետական բյուջեի մուտքեր են և փոխարենը ոստիկանության համար պարգևավճար նախատեսված է այն չափով, որքանով անհրաժեշտ է, որ նույն ճանապարհային ոստիկանության ծառայողի բարեկեցության աստիճանը կախված լինի արձանագրված խախտումներից»,- ասաց Ջանջուղազյանը:\n"
}