{
    "title": "ԼՀԿ-ն առաջարկում է ԱԺ լսումներ հրավիրել ցանկացած ժամանակ և ցանկացած առարկայի վերաբերյալ",
    "text": "ԱԺ «Լուսավոր Հայաստան» խմբակցությունը օրենքի նախագիծ է ներկայացրել խորհրդարան, որով առաջարկում է հանել ԱԺ լսումներ կազմակերպելու որոշ սահմանափակումներ։ Այդ մասին ֆեյսբուքյան էջում գրառում է արել խմբակցության ղեկավար Էդմոն Մարուքյանը։\n«Քիչ առաջ «Լուսավոր Հայաստան» խմբակցությունը շրջանառության մեջ է դրել «Ազգային ժողովի կանոնակարգ» Հայաստանի Հանրապետության սահմանադրական օրենքում փոփոխություններ կատարելու մասին Հայաստանի Հանրապետության սահմանադրական օրենքի նախագիծը:\nԴրանով առաջարկվում է ուժը կորցրած ճանաչել այն կարգավորումները, որոնք սահմանափակում են խմբակցությունների կողմից լսումներ հրավիրելու հնարավորությունը։\nԱյսինքն, այժմ խմբակցությունը կարող է խորհրդարանական լսումներ կազմակերպել՝- միայն իր կամ խմբակցության կազմում ընդգրկված պատգամավորի առաջադրած նախագծին վերաբերող հարցով,- յուրաքանչյուր հերթական նստաշրջանի ընթացքում 1 անգամ:\nՄեր կողմից առաջարկվող փոփոխությունների համաձայն՝ այս սահմանափակումները կհանվեն օրենքից, և խմբակցություն հնարավորություն կունենա լսումներ հրավիրել ցանկացած ժամանակ և ցանկացած առարկայի վերաբերյալ։\nՀուսով ենք՝ այլ խմբակցությունները ևս հետաքրքրված են ներկայացված նախագծի ընդունմամբ»։\n"
}