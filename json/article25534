{
    "title": "Թուրքիան նախատեսում է հունիսի կեսից օտարերկրյա զբոսաշրջիկներ ընդունել\r\n |news.am|",
    "text": "news.am: Թուրքիան նախատեսում է հունիսի կեսից օտարերկրյա զբոսաշրջիկներ ընդունել, առաջին հյուրերը սպասվում են Չինաստանից, Հարավային Կորեայից եւ ասիական այլ երկրներից, հայտարարել է հանրապետության մշակույթի եւ զբոսաշրջության նախարար Մեհմեթ Նուրի Էրսոյը, հայտնում է «ՌԻԱ Նովոստի»-ն:\n«Հունիսի կեսից, մենք կարծում ենք, որ որոշ երկրներից միջազգային զբոսաշրջությունը կվերսկսվի: Կարծես թե դա կլինի Չինաստանը, Հարավային Կորեան եւ այս տարածաշրջանի այլ երկրներ: Միաժամանակ, կարծում եմ, որ կսկսվեն կանոնավոր միջազգային թռիչքներ աշխարհի շատ կետեր»,- NTV հեռուստաալիքի եթերում ասել է Էրսոյը:\nՆա նշել է, որ երկրում ներքին զբոսաշրջությունը կարող է վերսկսվել մայիսի 28-ին՝ մահմեդականների համար Ռամադանի սուրբ ամսվա ավարտին: «Ներքին չվերթները կարող են վերսկսվել մայիսի վերջին, եթե հասարակությունը ուշադիր հետեւի սանիտարական անվտանգության միջոցառումներին, եւ եթե կորոնավիրուսի տարածման վերաբերյալ տվյալները շարունակեն նվազել: Մենք չենք փակել հյուրանոցները, նրանք ստիպված են եղել փակվել այն պատճառով, որ ավիափոխադրումները դադարեցվել են, եւ համավարակի հետ կապված այլ սահմանափակումներ են մտցվել»,- ասել է նախարարը:\nՆա նշել է, որ թուրքական իշխանությունները մշակել են հյուրանոցների արտոնագրման մանրամասն ծրագիր` սանիտարահիգիենիկ անվտանգության առումով: «Սա առաջին նման փորձն է աշխարհում, եւ մեզնից հետո ԵՄ երկրները որոշել են նույն աշխատանքն իրականացնել իրենց մոտ»,- հավելել է Էրսոյը:\n"
}