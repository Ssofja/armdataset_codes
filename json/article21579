{
    "title": "Թրամփը հաստատել է Սիրիայի նավթահորերը պահպանելու համար ռազմական առաքելության իրագործումը |armtimes.com|",
    "text": "armtimes.com: ԱՄՆ նախագահ Դոնալդ Թրամփը համաձայնել է իրականացնել ամերիկյան ծավալուն առաքելության իրագործումը Սիրիայի արեւելքում՝ երկրի նավթահորերի պահպանման համար:\nԱյս մասին հայտնում է Associated Press-ը՝ իր աղբյուրներին հղում անելով:\nՀրապարակման համաձայն՝ Թրամփը նոյեմբերի 1-ին հանդիպել է Պենտագոնի ներկայացուցիչների հետ, այնուհետև հաստատել պլանը, որով նախատեսվում է Սիրիայի արեւելյան հատվածում ԱՄՆ զինվորականների կողմից պահպանվող տարածքն ընդլայնել:\nՆշվում է, որ խոսքը քրդական կազմավորումների կողմից վերահսկվող տարածքի մի մեծ հատվածի մասին է, որը գտնվում է Դեր-Զոր եւ Էլ-Հասաքե քաղաքների միջակայքում: ԱՄՆ զինվորականների կողմից վերահսկվող տարածքի ընդհանուր մակերեսը դեռևս հստակեցված չէ:\nԳործակալությունը նշում է, որ այս որոշումը մի շարք հարցականներ է թողնում, մասնավորապես ԱՄՆ-ն իր ռազմական ներկայությունը տվյալ տարածքում մեկնաբանում է նավթային հանքահորերն «Իսլամական պետություն» ահաբեկչական խմբավորման հարձակումներից պաշտպանելու անհրաժեշտությամբ, բայց կկարողանա՞ Միացյալ Նահանգները հարվածներ հասցնել սիրիական, ռուսական կամ այլ երկրի ուժերի ուղղությամբ, եթե հիշյալ նավթային օբյեկտներին վտանգ սպառնա:\nԴոնալդ Թրամփի հաստատած նախագծի համաձայն՝ Սիրիայում պետք է մնա 800-ից ոչ պակաս զինվորական, որոնցից 200-ը կհաստատվի Էտ-Թանվ բազայում՝ երկրի հարավում: Զինվորականների գլխավոր խնդիրներից առաջնայինը պետք է լինի նավթային հանքահորերի պահպանությունը:\n"
}