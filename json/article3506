{
    "title": "Գյումրեցի կնոջ սպանության մեջ մեղադրվող ռուս զինծառայողը կրկին դատարան չբերվեց, նիստն անցավ հեռավար\r\n |armtimes.com|",
    "text": "armtimes.com: Լուսանկարում՝ փաստաբան Արայիկ Զալյանը\nՇիրակի մարզի ընդհանուր իրավասության դատարանում այսօր շարունակվեց Ջուլիետա Ղուկասյանի սպանության գործով դատական նիստը: Ղուկասյանի սպանության մեջ մեղադրվող ՌԴ 102-րդ ռուսական ռազմաբազայի զինծառայող Անդրեյ Ռազգիլդեևը կրկին դատարան չբերվեց, իսկ դատական նիստն անցավ հեռավար:\nԱմբաստանյալը գրավոր միջնորդություն էր ներկայացրել դատարան և խնդրել, որ նիստն անցկացվի ռազմաբազայի տարածքում, կամ իր ներկայությունն ապահովվի տեսակապի միջոցով՝ որպես հիմնավորում ներկայացնելով կորոնավիրուսի ռիսկը:\nՀամավարակով պայմանավորված լրագրողների մասնակցությունը ևս չթույլատրվեց: Լրագրողների հետ զրույցում տուժողի իրավահաջորդը և նրա ներկայացուցիչը նշեցին, որ ամբաստանյալների դատական նիստին հեռավար մասնակցելու կարգ, որպես այդպիսին, սահմանված չէ: Չի բացառվում, որ բողոքարկեն որոշումը:\nՏուժողի իրավահաջորդի ներկայացուցիչ Արայիկ Զալյանը նաև տեղեկացրեց, որ դատական նիստին ուսումնասիրվելու էին գործով եղած գրավոր ապացույցները, բայց քանի որ դրանք լիարժեք թարգմանված ու ամբաստանյալին ներկայացված չեն եղել, դատական նիստը հետաձգվել է: Ըստ Զայանի, նախաքննության փուլում բոլոր ապացույցներն անբաստանյալին հասանելի լեզվով պետք է ներկայացվեն:\nԴատական հաջորդ նիստի օր է նշանակվել փետրվարի 22-ը:\n"
}