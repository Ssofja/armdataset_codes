{
    "title": "Սեւանա լճի մակարդակը նախորդ ապրիլի 25-ի համեմատ ցածր է մնում 8 սանտիմետրով",
    "text": "Չնայած 2019 թվականի ապրիլի սկզբներից վերագործարկվել է Արփա-Սեւան թունելային ջրատարը եւ գարնան առաջին երկու ամիսները մոտենում են ավարտին, Սեւանա լճի մակարդակը նախորդ տարվա ապրիլի 25-ի համեմատ դեռ նվազ է մնում 8 սանտիմետրով:\n2019 թվականի ապրիլի 25-ին Սեւանա լիճը ծովի մակարդակից գտնվել է 1900 մետր 53 սանտիմետր բարձրության վրա՝ նախորդ տարվա նույն օրվա 1900 մետր 61 սանտիմետր նիշի դիմաց:\nԱպրիլի անցած օրերի ընթացքում Արփա-Սեւան թունելային ջրատարով Սեւանա լիճ է տեղափոխվել 31 միլիոն 273 հազար խորանարդ մետր ջուր՝ ներառյալ ստորերկրյա հոսքը: Սեւան թափվող գետերը դեռ հեռու են իրենց վտանգավոր ելքերից:\nԱյսպես, Արգիճի գետի վտանգավոր ելքը 110 խորանարդ մետր վայրկյան է, իսկ ապրիլի 25-ին գրանցված ելքը՝ 10,3 խորանարդ մետր վայրկյան, Գավառագետի վտանգավոր ելքը 30,5 խորանարդ մետր վայրկյան է, ապրիլի 25-ին գրանցված ելքը՝ 5,69 խորանարդ մետր վայրկյան: Այլ խոսքով՝ Սեւան թափվող գետերում ու գետակներում գարնանային վարարումները դեռ չեն սկսվել, որոնք էականորեն կնպաստեին Սեւանի մակարդակի բարձրացմանը:\n"
}