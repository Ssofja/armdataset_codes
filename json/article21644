{
    "title": "Ընտրական օրենսգրքի փոփոխությունները գրեթե պատրաստ են, կուղարկվեն Վենետիկի հանձնաժողով |armtimes.com|",
    "text": "armtimes.com: Իսկ թե ինչ է փոխվելու գործող Ընտրական օրենսգրքում՝ այդ ամենի վերաբերյալ վերջնական տվյալները մեր զրույցում ներկայացրել է օրենսգրքի փոփոխությունների աշխատանքային խմբի համակարգող, «Իմ քայլը» խմբակցության պատգամավոր Համազասպ Դանիելյանը:\n- Պարոն Դանիելյան, արդեն բավական երկար ժամանակ է՝ քննարկվում են ԸՕ բարեփոխումները: Մեր տեղեկություններով քննարկումները վերջնական փուլի են հասել: Ե՞րբ եք պատրաստվում նախագիծն ուղարկել Վենետիկի հանձնաժողով:\n- Ես լիահույս եմ, որ ընթացիկ շաբաթվա ընթացքում ոչ միայն կուղարկվեն Վենետիկի հանձնաժողով, այլ նաեւ կհրապարակվեն: Որովհետեւ կարեւոր է, որ այդ նախագիծը նաեւ Հայաստանում հնարավորինս մանրամասն քննարկման փուլ անցնի: Հիմա տեխնիկական աշխատանքներ են տարվում վերջնականացնելու փաթեթի բովանդակությունը, եւ միաժամանակ թե՛ կհրապարակվի, ե՛ւ թե կուղարկենք Վենետիկի հանձնաժողով՝ կարծիքի:\n- Կարո՞ղ եք ասել, թե երբ կբերվի Ազգային ժողով՝ առաջին ընթերցմամբ քննարկման:\n- Գիտեք, մենք ուզում ենք, որ ոչ թե միանգամից դնենք շրջանառության մեջ, այլ առնվազն 2 շաբաթ հանրային քննարկման փուլ նախատեսենք, որից հետո կլինեն նաեւ խորհրդարանական լսումներ եւ մի շարք այլ ֆորմատով այլ հանդիպումներ եւ քննարկումներ: Հետեւաբար ես կարծում եմ, որ փետրվարի վերջին կդրվի շրջանառության մեջ եւ մարտի վերջին, ապրիլի սկզբին կունենանք առաջին ընթերցումը:\n- Քանի որ նախագծի նախապատրաստման վերջնական փուլին ենք հասել, կարո՞ղ եք ասել այն հիմնական փոփոխությունները, որոնք կլինեն այդ փոփոխությունների արդյունքում:\n- Ձեւավորվում է ընտրողների ցուցակների կազմման որոշակի նոր ընթացակարգ, որը հնրավորություն կտա ձերբազատվել ցուցակներում եղած այն անձանցից, որոնք Հայաստանում չեն բնակվում եւ ընտրելու իրավունք չունեն:\nԿան քարոզարշավի հետ կապված փոփոխություններ, այդ թվում քարոզարշավի ընթացքում ֆինանսական ծախսերի կարգավորումների հետ կապված:\nԱմենաշատը երեւի ուշադրության արժանի է ԱԺ ընտրակարգի հետ կապված փոփոխությունը:\nՈրոշակի կարգավորումներ կան անցողիկ արգելապատնեշի հետ կապված. մենք առաջարկում ենք կուսակցությունների համար արգելապատնեշը մեկ տոկոսով նվազեցնել՝ 5-ից դարձնելով 4, իսկ դաշինքների համար մեկ տոկոսով բարձրացնել՝ այդպիսով դարձնելով 8:\nՈրոշակի փոփոխություններ իրականացվել են ԱԺ-ում մանդատների բաշխման հետ կապված. Բոնուսների ազդեցությունը փորձում ենք հնարավորինս չեզոքացնել:\nԿոալիցիայի ձեւավորման հետ կապված սահմանափակումներն են վերանայվելու՝ ազատականացնելով եւ հնարավորություն տալով, որ մեծամասնություն չունենալու դեպքում քաղաքական ուժերը ավելի երկար ժամանակահատվածում բանակցեն իրար հետ եւ արդյունքում կարողանան ձեւավորել կոալիցիա:\n- Լուսավոր Հայաստան խմբակցությունը առաջարկ էր արել՝ ռեյտինգայինից հրաժարվելուց հետո անցնել ոչ թե փակ համամասնականի, այլ կիսաբացի: (Փակ համամասնականի դեպքում քաղաքացին չի կարող փոփոխություն անել կուսակցության ցուցակում: Ստացած ձայները բաշխվում են համամասնական ցուցակի հերթականությամբ: Կիսաբացի դեպքում որոշ չափով քաղաքացու ձայնի արդյունքում է որոշվում, թե այդ ցուցակից ով անցնի խորհրդարան): Ընդունվե՞լ է այդ առաջարկը:\n- Տեսեք, ԼՀԿ-ն իրապես կոնցեպտուալ այլ լուծում է առաջարկում որպես ռեյտինգայինին այլընտրանք: Ինչ-որ առումով այն կարելի է համարել նորից ռեյտինգային, բայց համապետական մասշտաբով: Այս դեպքում ոչ թե 13 տարածքային ցուցակներ են լինում, այլ ամբողջ երկրում բաց ցուցակներ: Գաղափարին ծանոթ ենք, դեռ առիթ ունենալու ենք թե մեր եւ իրենց խմբակցությունով քննարկելու եւ թե արտախորհրդարանական ուժերի հետ:\n- Այսինքն մերժված չէ:\n- Չէ, մերժված չէ: Դեռ վաղ է վերջնական կարծիք հայտնել դրա հետ կապված, որովհետեւ իրապես պետք է շատ մանրամասն դիտարկել էդ առաջարկի բովանդակությունը եւ ակնհայտ դրական կողմերի հետ միասին նաեւ փորձել վերհանել եւ գնահատել, թե ինչ բացասական կողմեր կան եւ ինչ ռիսկեր կան:\n- Համենայնդեպս նախագծում չկա նրանց առաջարկը:\n- Նախագծում մենք այս փուլում որոշել ենք կանգնել համամասնական ընտրակարգի վրա՝ ֆիքսված ցուցակներով, որոնք երբեմն նաեւ կոչում են փակ ցուցակներ, բայց դա շփոթմունք է առաջացնում, որովհետեւ փակ ցուցակ ասելով նկատի չունեն, որ ցուցակի անունները գաղտնի են, այլ այն, որ այդ ցուցակի անունները նախապես կուսակցության կողմից ֆիքսված են:\nՇարունակությունը կարդացեք Armtimes.com-ում։\n"
}