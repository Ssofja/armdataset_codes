{
    "title": "Երեկոյան հայերին խնդրել են դուրս գալ «Դոմոդեդովո» օդանավակայանից և վերադառնալ, երբ թռիչք լինի |hetq.am|",
    "text": "hetq.am: Երեկ երեկոյան Մոսկվայի «Դոմոդեդովո» օդանավակայանից խնդրել են դուրս գալ այնտեղ օրեր շարունակ գիշերած տասնյակ հայերի։ Նրանցից Արայիկ Եղիազարյանը պատմեց, որ ժամ 19:00-ի սահմաններում իրենց են մոտեցել օդանավակայանի անվտանգության աշխատակիցները և շատ հարգալից խնդրել դուրս գալ օդանավակայանի սրահից։ «Ասացին՝ գնացեք, երբ թռիչք լինի, այդ ժամանակ կգաք։ Այստեղ էլ չի կարելի մնալ»,-պատմում է Արայիկ Եղիազարյանը։\nՍրահում գտնվող մոտ 100 հայեր դուրս են եկել, իրենց հետ դուրս հանելով նաև իրերը։ «Կազմակերպվեցինք, ով բարեկամ կամ ընկեր ունի, կարող է մի քանի հոգի իր հետ տանել, պահել, բաժանեցինք մարդկանց մեջ։ Հիմա խնդիր չկա, բոլորս լավ ենք։ Մենք էլի շնորհակալ ենք օդանավակայանից, այդքան մեզ դիմացան»,-ասում է նա։\nԱրայիկը պատմեց, որ երեկ խոսել են նաև Ռուսաստանում Հայաստանի դեսպան Վարդան Տողանյանի հետ։ Դեսպանը օդանավակայանում հավաքված հայերին վստահեցրել է, որ ապրիլի 22-ին Մոսկվայից հատուկ չվերթ է լինելու դեպի Հայաստան։\nՕդանավակայանում մնացածներից շատերը Հայաստանից Ռուսաստան մեկնած արտագնա աշխատողներն են։\nԵրեկ վարչապետի մամուլի խոսնակ Մանե Գևորգյանը  հայտնել էր, որ մոտ օրերս Մոսկվայից հատուկ չվերթ կլինի Հայաստան։ Սակայն թե հստակ որ օրն է լինելու հատուկ չվերթը, դեռևս հայտնի չէ։ Ըստ նրա՝ այժմ թռիչքի նախապատրաստման աշխատանքներ են ընթանում։\nՄեկ շաբաթից ավելի է` մի քանի տասնյակ հայեր գտնվում են Մոսկվայի «Դոմոդեդովո» օդանավակայանում՝ սպասելով դեպի Հայաստան հատուկ չվերթին։ Նրանք հրաժարվում են Ռուսաստանի Դաշնությունում Հայաստանի դեսպանության հատկացրած հյուրանոցից և սննդից։\n"
}