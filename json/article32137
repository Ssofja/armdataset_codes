{
    "title": "Անհրաժեշտ է հայ-ադրբեջանական սահմանին լարվածությունը խաղաղ տարբերակով կարգավորել. ԱՄՆ նախագահի խորհրդականը զրուցել է Ալիևի հետ |tert.am|",
    "text": "tert.am: ԱՄՆ նախագահի ազգային անվտանգության հարցերով խորհրդական Ջեյք Սալիվանը մայիսի 17-ի երեկոյան զանգահարել է Ադրբեջանի նախագահ Իլհամ Ալիևին, ինչի մասին հաղորդում է Ադրբեջանի նախագահի մամուլի ծառայությունը:Հեռախոսազրույցի ընթացքում կողմերը գոհունակություն են հայտնել երկկողմ հարաբերությունների առնչությամբ, ընդգծվել է ինչպես երկրների, այնպես էլ տարածաշրջանի համար խաղաղության և անվտանգության ապահովման տեսանկյունից այդ հարաբերությունների կարևորությունը:Սալիվանն անհանգստություն է հայտնել հայ-ադրբեջանական սահմանին լարվածության առնչությամբ և ընդգծել այդ տարաձայնությունները խաղաղ տարբերակով կարգավորելու անհրաժեշտությունը: Նա նաև ընդգծել է կողմերի կողմից միջազգային սահմանի դեմարկացիայի հարցի կառուցողական քննարկման անհրաժեշտությունը:Սալիվանը հայտնել է ԱՄՆ-ի` տարածաշրջանում խաղաղության հասնելու հարցում հանձնառությունը:Ինչ վերաբերում է ադրբեջանական կողմին, ապա Ալիևը հայտարարել է, որ Բաքուն հանձնառու է տարածաշրջանում խաղաղության և կայունության ապահովմանը: Նա դրական է գնահատել տարածաշրջանում հետպատերազմյան իրավիճակը` ընդգծելով, որ հակամարտության ավարտից վեց ամիս անց իրավիճակը տարածաշրջանում, այդ թվում` հայ-ադրբեջանական սահմանին կայուն է:Ալիևը համաձայնել է Սալիվանի հետ այն հարցում, որ անհրաժեշտ է Հայաստանի և Ադրբեջանի միջև միջազգային սահմանի դելիմիտացիայի բանակցություններ սկսել և ընդգծել այդ գործընթացի` 2020թ. նոյեմբերի 10-ի եռակողմ հայտարարությանը համապատասխանելու կարևորությունը:Հիշեցնենք, որ Նիկոլ Փաշինյանը հեռախոսազրույց է ունեցել ԱՄՆ նախագահի ազգային անվտանգության հարցերով խորհրդական Ջեյք Սալիվանի հետ՝ վերջինիս նախաձեռնությամբ, ինչի մասին տեղեկացնում է Կառառվարության մամուլի ծառայությունը:\n"
}