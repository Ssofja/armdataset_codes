{
    "title": "Թբիլիսիում չեղարկվել է ԼԳԲՏ համայնքի երթը |tert.am|",
    "text": "tert.am: Թբիլիսիում ԼԳԲՏ համայնքի երթը, որը նախատեսված էր երկուշաբթի երեկոյան, չեղյալ է հայտարարվել: Այս մասին հայտարարել է միջոցառման կազմակերպիչը` Tbilisi Pride-ը, գրում է «ՌԻԱ Նովոստի»-ն:«Tbilisi Pride-ի անունից ուզում ենք հայտարարել, որ այսօր «Հանուն համերաշխության» կարգախոսի ներքո հպարտության երթը չի կայանա: Իշխանությունները ոչ միայն ի վիճակի չեն ապահովել մեր համայնքի և աջակիցների անվտանգությունը, այլ իրենց ակտիվ գործողություններով խանգարել են մեզ օգտագործել հավաքների իրավունքը»,-ասված է հայտարարությունում:Կազմակերպությունը կարծում է, որ ոստիկանությունը պատշաճ կերպով չի արձագանքում իրավախախտումներին, և ամեն ինչի համար մեղադրում է իշխանություններին, ինչպես նաև Վրաստանի պատրիարքարանին: Ավելի վաղ Վրաստանի վարչապետ Իրակլի Ղարիբաշվիլին Թբիլիսիում «Արժանապատվության երթի» անցկացումն աննպատակահարմար էր համարել:«Ես աննպատակահարմար եմ համարում այսօր հայտարարված երթի անցկացումը: Բացատրեմ` ինչու: Այսօրվա ակցիան քաղաքացիական առճակատման սպառնալիք է պարունակում: Ինչպես գիտեք, բնակչության մեծամասնության համար այս ակցիան անընդունելի է: Ըստ այդմ, ես կարծում եմ, որ այս ակցիան չպետք է տեղի ունենա Ռուսթավելի պողոտայում», - ասել էր Ղարիբաշվիլին:Ղարիբաշվիլիի խոսքով, այս տեսակի ակցիաներն ու իրադարձությունները, ընդհակառակը, խթանում են սեռական փոքրամասնության ներկայացուցիչների նկատմամբ խտրականությունը:\n"
}