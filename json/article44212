{
    "title": "Հուլիսի 1-15-ի կեղծ ու հերքված լուրերը |media.am|",
    "text": "media.am: Հուլիսի առաջին կեսին մամուլը գրեց, թե ֆրանսիացի բժիշկների հումանիտար առաքելությունը Հայաստանի վրա կլորիկ գումար է նստել, իսկ Հանրային հեռուստատեսությունը տարածում է «հակառուսական տրամադրություններ»։ Հայ-ադրբեջանական սահմանին իրավիճակի սրման ֆոնին էլ շատացան Ադրբեջանից տարածվող կեղծ լուրերը։\n\nԿիբեր-գրոհներ և կեղծ լուրեր\n\nՀայ-ադրբեջանական սահմանին հուլիսի 12-ին սկսված ռազմական լարվածությունը ուղեկցվեց նաև տեղեկատվական գրոհով. DDoS հարձակումներ սկսվեցին պետական մարմինների և հայկական լրատվական կայքերի վրա։\nՄիաժամանակ մամուլում տարածվեցին կեղծ լուրեր։ Այդպես, ադրբեջանական կայքերը սկսեցին հրապարակել ապրիլյան պատերազմի զոհերի անունները և գրել, որ Հայաստանը տասնյակ սպանվածներ ունի։\nՍիրիայում արված ռմբակոծման նկարը տարածվեց հայկական կողմի կրած կորուստների կոնտեքստում։\nՄեկ այլ դեպքում էլ տարածվեց ծայրահեղ պահպանողական ակտիվիստ Նարեկ Մալյանին բերման ենթարկելու տեսանյութը։ Այդ տեսանյութը ներկայացվեց որպես ռազմաճակատից հայ սպայի փախուստի վկայություն։\nՄիջազգային մամուլում նույնպես սխալ տեղեկություն հրապարակվեց. ռուսական gazeta.ru-ն հայկական կողմի 5 վիրավորներին ներկայացրեց որպես զոհվածներ։\n\n«Հրապարակ»-ն ու կեղծ լուրերը\n\nՀուլիսին կեսին Hraparak.am-ը ապատեղեկատվությունների և մանիպուլյացիայի մի ամբողջ շարք հրապարակեց։Հուլիսի 8-ին Hraparak.am-ը՝ հղում տալով France Arménie ամսագրին, գրեց, թե Արսեն Թորոսյանը ֆրանսիացի բժիշկներ է հրավիրել Հայաստան, նրանց €200,000 վճարել թվացյալ հումանիտար օգնության համար և այդ ամենը չի համաձայնեցրել Ֆրանսիայի կառավարության հետ։ Հոդվածի պնդումները, սակայն, կեղծ էին. դրանք հերքեցին թե՛ փաստեր ստուգող լրագրողները, թե՛ ԱՄՆ և Ֆրանսիայի դեսպանատները։ «Հրապարակը» և France Arménie-ն իրենց հերթին փորձեցին պատասխանատվությունը բարդել լուրի աղբյուրների վրա։\nՀուլիսի 9-ին՝ ՍԴ գործով Մարդու իրավունքների եվրոպական դատարանի որոշման հրապարակման հաջորդ օրը, Hraparak.am-ում լույս տեսավ ռուսական EADaily կայքի հոդվածի թարգմանությունը ՄԻԵԴ-ի և Ջորջ Սորոսի կապերի մասին։ EADaily-ն, հղում տալով ֆրանսիական Valeurs actuelles պարբերականին, շահարկում էր Ջորջ Սորոսի մասին դավադրության տեսությունը։ Թեև Hraparak.am-ի հոդվածը ռուսական տեքստի գրեթե բառացի թարգմանությունն էր, կայքը նշել էր միայն ֆրանսիական աղբյուրը։\nՀայ-ադրբեջանական սահմանին իրավիճակի սրացման պայմաններում Ադրբեջանի ՊՆ-ն հրապարակեց հայկական դիրքերը խոցելու տեսանյութ։ Հայկական կողմը տեսանյութի իսկությունը չհաստատեց։ Hraparak.am-ը այս տեսանյութը տեղադրեց կայքում և յութուբյան ալիքում՝ նշելով, թե այն վրացի գործընկերներից է ստացել։\n\n«Հակառուսական» տրամադրությունները մտահոգում էին հայկական լրատվականներին ու քաղաքական գործիչներին\n\nՀուլիսի սկզբին մանիպուլյացիաների առարկա դարձավ Հանրային հեռուստաընկերության ռեպորտաժը Ռուսաստանի սահմանադրական հանրաքվեի մասին։\nՌեպորտաժում ցուցադրվում էր ռուս ընդդիմադիր գործիչ Ալեքսեյ Նավալնու մեկնաբանությունը։ Նավալնուն Հանրայինով ցույց տալը քննադատեց ռուսական քարոզչության հայտնի դեմքերից մեկը՝ Վլադիմիր Սոլովյովը։\nՍոլովյովի արձագանքը լայնորեն տարածվեց հայկական մեդիայում, իսկ Politik.am-ը նույնիսկ հայտարարեց, թե Նավալնու «հակապուտինյան» հարցազրույցը ռեպորտաժում ներառվել է անձամբ Նիկոլ Փաշինյանի հրահանգով։\nՆավալնու հետ որևէ հարցազրույց չէր արվել. ցուցադրվող կադրերը նրա յութուբյան տեսահոլովակից մի հատված էին։\nԹեման մանիպուլյատիվ հրապարակումներով լուսաբանեցին Yerevan.Today-ը, Livenews.am-ը։ Տեղեկատվական դաշտում «հակառուսական» տրամադրությունները մտահոգեցին ԲՀԿ խմբակցության քարտուղար Արման Աբովյանին։\n\nPolitik.am-ը հայտնաբերեց օրինական դիվանագիտական անձնագիր\n\nPolitik.am-ը գրեց, թե Հայաստանի ԱԳՆ-ն դիվանագիտական անձնագիր է տվել «Ռուսաստանի շահերի դեմ գործող «Ազատություն» ռադիոկայանի» լրագրող Ազա Բաբայանին։\nՇարունակությունը՝ media.am-ում\n"
}