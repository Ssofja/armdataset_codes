{
    "title": "Շրջակա միջավայրի նախարարին կից նոր հասարակական խորհուրդ կձևավորվի",
    "text": "Շրջակա միջավայրի նախարար Ռոմանոս Պետրոսյանի որոշմամբ նախատեսվում է ձևավորել նախարարին կից նոր Հասարակական խորհուրդ։\nԻնչպես հայտնեցին ՀՀ շրջակա միջավայրի նախարարությունից, այս մասին նախարարը հայտնել էր հանրապետությունում գործող բնապահպանական կազմակերպությունների և բնապահպանների հետ տարեվերջյան հանդիպման ժամանակ՝ գործընկերներից ակնկալելով խորհրդի ձևավորման շուրջ առաջարկներ և կարծիքներ։\n«Ամփոփելով ստացված առաջարկները, Շրջակա միջավայրի նախարարությունն հայտարարում է խորհրդի կազմի ձևավորման մեկնարկի մասին։\nԱյսպիսով՝\nԽորհուրդը պետք է լինի առավելագույն ներառական ու կենսունակ, լայն ընդգրկում ունեցող։\nՊետք է ակտիվ և գործուն մասնակցություն ունենա բնապահպանության ոլորտի խնդիրների վերհանման, դրանց լուծման ծրագրերի ու ճանապարհային քարտեզների մշակման, ոլորտի զարգացմանն ուղղված քաղաքականության մշակման գործում։\nՏարբեր հիմնախնդիրների շուրջ հանդես գա մասնագիտական եզրակացություններով ու առաջարկություններով\nՀամագործակցի տարբեր հասարակական կազմակերպությունների հետ, անհրաժեշտության դեպքում՝ իր գործունեության մեջ ներգրավի նաև համապատասխան մասնագիտական ուղղվածությամբ փորձագետների\nՇրջակա միջավայրի նախարարին կից Հասարակական խորհուրդը բնապահպանական պլանների, ծրագրերի, քաղաքականության մշակմանը հասարակայնության մասնակցությունը համակարգող անկախ խորհրդավական կառույց է։\nԽորհուրդը գործում է հասարակական հիմունքներով։\nԽորհրդին անդամակցելու նամակ-հայտերը կարող եք ներկայացնել [email protected] էլեկտրոնային հասցեին նամակի միջոցով՝ գլխագրում նշելով «Հասարակական խորհուրդ»։\nՀայտի մեջ պետք է ներառել՝\n\nԱնուն, ազգանուն\nԿազմակերպության անուն\nԿազմակերպության/ անհատի վերջին երեք տարվա գործունեության\nհամառոտ նկարագիր\nԵթե կազմակերպություն է, ղեկավար կազմի տվյալները\nԻնչ այլ հասարակական կազմակերպությունների / նախաձեռնությունների հետ է համագործացում\nԲնապահպանության ոլորտի առաջնահերթ լուծում պահանջող խնդիրները՝ դրանց լուծմանն ուղղված նախատեսվող գործողությունների հակիրճ նկարագրություն\nՀեռախոսահամար\nԷլեկտրոնային հասցե\n\nՆամակ-հայտերի ընդունման վերջնաժամկետը սույն թվականի հունվարի 25-ն է։\nՀասարակական խորհրդի կազմի ընտրությունը կատարվելու է հատուկ այդ նպատակով նախարարի հրամանով ձևավորված հանձնաժողովի կողմից։\nԼրացուցիչ մանրամասների համար կարող եք զանգահարել՝ 011 818 503 հեռախոսահամարով»,- ասված է հաղորդագրության մեջ։\n"
}