{
    "title": "Բեյրութում հազարավոր բնակիչներ բողոքի ցույց են իրականացնում, ոստիկանությունն արցունքաբեր գազ է կիրառել |tert.am|",
    "text": "tert.am: Լիբանանի մայրաքաղաք Բեյրութի Նահատակների հրապարակում խոշորամասշտաբ ցույց է մեկնարկել։\nԵրկրի հազարավոր բնակիչներն իշխանություններից պատասխան են պահանջում օրեր առաջ Բեյրութի նավահանգստում տեղի ունեցած սոսկալի պայթյունի առնչությամբ:\nՀիշեցնենք, որ ողբերգական դեպքը տեղի է ունեցել օգոստոսի 4-ին: Երկրի ՆԳՆ տվյալներով՝ պայթյունի պատճառ դարձած ահռելի քանակությամբ (2750 տոննա) ամոնիումի նիտրատը, որը նկարագրվում էր որպես «լողացող ռումբ», Բեյրութի նավահանգստում էր պահվում արդեն վեց տարի: Հատկանշական է, որ կես տարի առաջ պահեստը ստուգած պաշտոնյաները նախազգուշացրել են, որ եթե այն չհեռացվի, ապա «կպայթեցնի ամբողջ Բեյրութը»:\nՊայթյունի հետևանքով ավելի քան 150 մարդ է մահացել, որից 13-ը հայեր են: Ավելի քան 5000 վիրավորների թվում նույնպես հարյուրավոր հայեր կան:\nԻնչպես փոխանցում է «Ալ-Ջազիրա» հեռուստաալիքը, ոստիկանությունն արցունքաբեր գազ է կիրառել ցուցարարներին ցրելու համար:\n"
}