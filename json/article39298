{
    "title": "Վրաստանի խորհրդարանի մոտ ոստիկանական ուժեր են մոբիլիզացված |aliq.ge|",
    "text": "aliq.ge: Վրաստանի խորհրդարանի մուտքերի հարակից տարածքներում նոյեմբերի 28-ի վաղ առավոտից հավաքված են ընդդիմության անդամները և քաղաքացիական ակտիվիստներ: Ընդդիմությունը հայտարարել էր, որ արգելափակելու է խորհրդարանի մուտքերը:Խորհրդարանի մոտ ևս մեկ վրան է ավելացվել:\nՏարածքում մոբիլիզացված են ոստիկանական ուժեր: Նրանք երկաթե պատ են դրել ցուցարարների և խորհրդարանի շենքի միջև:\n«Միացյալ ազգային շարժում» կուսակցության անդամ Զաալ Ուդումաշվիլիի խոսքով՝ չնայած ոստիկանների թվին, իրենք կշարունակեն մուտքերի արգելափակումը:\nՆոյեմբերի 28-ին, առավոտյան 10:00-ից խորհրդարանում նախատեսվում են հանձնաժողովների նիստեր անցկացնել, իսկ ժամը 12:00-ին նշանակված է լիագումար նիստ:\nՀիշեցնենք, որ ընդդիմադիր կուսակցությունները և քաղաքացիական շարժումները սկսեցին բողոքի ցույցեր անցկացնել, երբ ձախողվեց համամասնական ընտրակարգին անցնելու մասին օրենքի նախագիծը: Նրանց պահանջը արտահերթ համամասնական ընտրություններ անցկացնելն է:\n"
}