{
    "title": "Առաջարկվում է ԱԱՀ-ի փոխհատուցվող գումարների վերադարձը կատարել յուրաքանչյուր հաշվետու ամսվա արդյունքներով",
    "text": "Կառավարության հեղինակած ՀՀ հարկային օրենսգրքում փոփոխություններ նախատեսող օրենքի նախագիծն առաջին ընթերցմամբ քննարկվեց մայիսի 4-ի ԱԺ նիստում:\nԸստ հիմնական զեկուցող, ՀՀ ՊԵԿ նախագահ Էդվարդ Հովհաննիսյանի` գործադիրն առաջարկում է ԱԱՀ-ի փոխհատուցվող գումարների վերադարձը կատարել յուրաքանչյուր հաշվետու ամսվա արդյունքներով: Գործող կարգավորումներով այդ գումարները վերադարձվում են միասնական հաշվին յուրաքանչյուր եռամսյակի արդյունքներով` տվյալ եռամսյակին հաջորդող ամսվա 21-ի դրությամբ:\n«Փոփոխությունների արդյունքում համապատասխան գումարների վերադարձի համար հարկ վճարողները չեն սպասի մինչեւ եռամսյակի ավարտը, փոխարենը դրանք հետ կստանան ամսեկան կտրվածքով»,-նշեց Հովհաննիսյանը:\nԳլխադասային` ԱԺ տնտեսական հարցերի մշտական հանձնաժողովի դրական եզրակացությունը ներկայացրեց Գեւորգ Պապոյանը: Ողջունելով նախաձեռնությունը` նա նշեց, որ այն ուղղված է Հայաստանում բիզնես միջավայրի բարելավմանը: «Ես հույս ունեմ, որ մի օր սահմանին այլեւս չի գանձվի ավելացված արժեքի հարկ»,-եզրափակեց պատգամավորը:\n"
}