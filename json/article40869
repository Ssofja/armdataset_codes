{
    "title": "Չպիտի մոռանանք, որ ունենք անտեսանելի թշնամի՝ կորոնավիրուս, որ մեր թիկունքը թուլացնում է․ Ռոմելլա Աբգարյան",
    "text": "Վերջին շրջանում բոլորս դիտարկում ենք կորոնավիրուսի դեպքայնության եւ հիվանդացության աճ։ Այս մասին այսօր տեղի ունեցած ասուլիսի ժամանակ ասաց ՀՀ ԱՆ հիվանդությունների վերահսկման և կանխարգելման ազգային կենտրոնի ներհիվանդանոցային վարակների համաճարակաբանության բաժնի պետ Ռոմելլա Աբովյանը։\n«Վերջին 14 օրերին այդ աճը հասնում է 113 տոկոսի։ Մենք չպիտի մոռանանք, որ ունենք անտեսանելի թշնամի, որ մեր թիկունքն ուղղակի թուլացնում է։ Պարզ է, որ անվտանգության կանոնները չպահելու արդյունքում է գրանցվում այս ցուցանիշը։ Արդեն իսկ ապացուցվել է, որ մենք երեք կանոններով կարող ենք կանխարգելել COVID-ի տարածում՝ դիմակ դնել, ախտահանել ձեռքերը, պահպանել սոցիալական հեռավորություն»,- նշեց նա։\nԱբովյանի խոսքով՝ անվտանգության կանոնները չպահելը կարող է բերել իրավիճակի, որ COVID-ը հասնի զինվորներին՝ դրանով թուլացնելով նրանց կամքն ու առողջությունը։\n«Սա սթափության կոչ է, մենք պիտի միասնական ու յուրովի պայքարենք այս հիվանդության դեմ։ Յուրաքանչյուրս հանդիսանում ենք COVID-ի դեմ պայքարի կանոնների պահպանման պատասխանատուն եւ պատասխանատու ենք նաեւ հիվանդության տարածման համար»,- եզրափակեց նա։\n"
}