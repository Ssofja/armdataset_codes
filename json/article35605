{
    "title": "ՏԻՄ ընտրություններ 23 համայնքներում․ 46 թեկնածու, 1 կուսակցական առաջադրում",
    "text": "Հունիսի 9-ին տեղի կունենան ՏԻՄ ընտրություններ ՀՀ 9 մարզերի 23 համայնքներում, որոնցից 3-ում կընտրեն և՛ համայնքի ղեկավար, և՛ ավագանի, 12-ում՝ միայն համայնքի ղեկավար, 8-ում՝ ավագանի։\n15 համայնքներում գրանցվել է համայնքի ղեկավարի 46 թեկնածու, որոնցից 41-ն անկուսակցական են, 3-ը՝ ՔՊ անդամ, 1-ը՝ ԲՀԿ անդամ և 1-ը՝ ՀՅԴ անդամ։\nԻնքնաառաջադրվել են 45 թեկնածուներ և միայն մեկը՝ Աբովյան համայնքի ղեկավարի թեկնածու, ՔՊ անդամ Գրիգոր Գուլյանն է առաջադրվել կուսակցության կողմից։\nԻնքնաառաջադրվել են նաև 2 ՔՊ-ական թեկնածուներ՝ Քարաձոր և Շենավան համայնքներում։\nԲՀԿ-ական Արսեն Կարապետյանը և ՀՅԴ-ական Վահագն Ալավերդյանն առաջադրվել են համապատասխանաբար Գետարգել և Ազատամուտ համայնքներում։ Առաջինը համայնքի գործող ղեկավարն է, երկրորդը՝ համայնքի ղեկավարի ժամանակավոր պաշտոնակատարը։\nՀամայնքի գործող ղեկավարներն ինքնաառաջադրվել են նաև 6 այլ համայքներում, իսկ համայնքի ղեկավարի ժամանակավոր պաշտոնակատարները՝ 4 համայնքներում։Համայնքի ղեկավարի ամենաշատ թեկնածուները գրանցվել են Աբովյան և Գեղհովիտ համայնքներում՝ յուրաքանչյուրում 6 թեկնածու, Նորակերտ և Քարաձոր համայնքներում՝ 4 թեկնածու։\nԱկնհայտ միջկուսակցական պայքար չի ծավալվի համայնքներից և ոչ մեկում, քանի որ կուսակցական թեկնածուների հետ պայքարի մեջ են մտել միայն անկուսակցականներ։\nԼարված մրցակցություն է սպասվում Աբովյան համայնքում, որտեղ պայքար է ծավալվում Քաղաքացիական պայմանագիր կուսակցության կողմից առաջադրված Գրիգոր Գուլյանի և գործող համայնքի ղեկավար, Գագիկ Ծառուկյանի աջակցությունը վայելող Վահագն Գևորգյանի միջև։\n11 համայնքներում գրանցվել է ավագանու անդամի 100 թեկնածու, որոնցից 3-ը ՔՊ անդամ են, 3-ը՝ ԲՀԿ անդամ, 1-ը՝ Հայաստանի կոմունիստական կուսակցության անդամ։\nԹեկնածուներից 98-ն ինքնաառաջադրվել են, իսկ 2-ն առաջադրվել են Հանուն սոցիալական արդարության կուսակցության կողմից։\n"
}