{
    "title": "Վանաձորի երկու տեքստիլ ֆաբրիկաներում չեն պահպանվում հակահամաճարակային կանոնները |armenpress.am|",
    "text": "armenpress.am: ՀՀ առողջապահության նախարար Արսեն Թորոսյանըմտահոգված է Վանաձոր քաղաքի երկու տեքստիլ ֆաբրիկաներում կորոնավիրուսի թվերի քանակով:\nԿառավարության օգոստոսի 20-ի նիստի ընթացքում Թորոսյանը հայտնեց, որ այդ ֆաբրիկաներում չեն պահպանվում հակահամաճարակային կանոնները:\n«Մի քանի օր առաջ խոսեցինք այն մասին, որ մենք պրոակտիվ գնում և թեստավորում ենք անում: Վանաձոր քաղաքի տարբեր տեսակի հաստատություններից վերցրած գրեթե բոլոր տեղերում ունենք զրոյական դրական արդյունք, բացառությամբ տեքստիլի երկու խոշոր ֆաբրիկաների: Դրանցից մեկում 200 նմուշից 50-ը դրական է եղել: Դա նշանակում է, որ այդ ֆաբրիկայում կանոնները չեն պահպանվում ընդհանրապես»,- ասաց Թորոսյանը:\nՆախարարը նշեց, որ այդ դրական դեպքերը հետո տեղափոխվում են ընտանիքներ և հանգեցնում լուրջ հետևանքների:\nՎարչապետ Նիկոլ Փաշինյանն ընդգծեց, որ տեսչական մարմինները պետք է ավելի հետևողական լինեն այս հարցում:\n"
}