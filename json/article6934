{
    "title": "Ինչու պարետատան թեժ գիծը չի աշխատում ոչ աշխատանքային ժամերին․ պարզաբանում են կառավարությունից |fip.am|",
    "text": "fip.am: Պարետ Տիգրան Ավինյանը մարտի 21-ին տեղեկացրել էր, որ գործարկվել է պարետատան թեժ գիծը։ \n«Մեր աշխատակիցները 24֊ժամյա ռեժիմով կպատասխանեն ձեզ հուզող բոլոր հարցերին»,- գրել էր պարետը։ \n«Փաստերի ստուգման հարթակի» ընթերցողները, սակայն, ահազանգում են, որ \nվերջին օրերին ժամը 18։00-ից հետո թեժ գծի միջոցով պարետատան հետ կապ հաստատել չի ստացվում։\nԿառավարության աշխատակազմի տեղեկատվության և հասարակայնության հետ կապերի վարչության պետի պաշտոնակատար Արմեն Խաչատրյանը հայտնեց, որ փոփոխություն է արվել թեժ գծի աշխատանքային ժամերի մեջ՝ հաշվի առնելով զանգերի քանակի կտրուկ նվազումը։ \nՆշենք, որ մարտի 21-ից մայիսի 15-ն ընկած ժամանակահատվածում թեժ գիծը սպասարկել էր ավելի քան 37 հազար զանգ։\nՆոր փոփոխությունների մասին, սակայն, հրապարակային որևէ հայտարարություն չի արվել։\n«Պարետատան թեժ գիծ սովորաբար զանգահարում էին սահմանափակումների վերաբերյալ տեղեկություններ ստանալու համար, սակայն վերջին շրջանում զանգերի քանակը կտրուկ նվազել է։ Նախկինում եթե օրական սպասարկվում էր 4-ից 5 հազար զանգ, ապա այժմ զանգերի թիվը 400-ից 500-ի սահմաններում է»,- նշեց Խաչատրյանը։\nՆա տեղեկացրեց նաև, որ պարետատան հետ առողջապահական հարցերով կարելի է կապ հաստատել մինչև 18։00-ն, իսկ 24-ժամյա գրաֆիկով շարունակելու են աշխատել Առողջապահության նախարարության և Արտակարգ իրավիճակների նախարարության թեժ գծերը։\nԱնի Ավետիսյան\n"
}