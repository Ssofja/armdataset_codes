{
    "title": "ՄՕԿ-ը կարող է հավելյալ պատժամիջոցներ սահմանել Բելառուսի դեմ |azatutyun.am|",
    "text": "azatutyun.am: Միջազգային օլիմպիական կոմիտեն (ՄՕԿ) չի բացառում, որ կարող է հավելյալ պատժամիջոցներ սահմանել Բելառուսի դեմ՝ Քրիստինա Տիմանովսկայային հավաքականից դուրս թողնելու և բռնի հայրենիք վերադարձնելու փորձի համար։\nՄարզուհին այսօր պետք է Տոկիոյում մասնակցեր 200 մետր վազքի մրցումներին, սակայն վերջին պահին Բելառուսի օլիմպիական թիմը չեղարկել էր նրա հայտավորումը՝ պատճառաբանելով, թե 24-ամյա Տիմանովսկայան «հոգեբանորեն պատրաստ չէ մրցումներին»։\nԹեթևատլետը, մինչդեռ, պնդում է, թե իշխանություններն իրեն պատժում են սոցիալական ցանցերում Բելառուսի օլիմպիական կոմիտեին քննադատելու համար։ Տիմանովսկայան հարկադիր թռիչքից առաջ դիմել էր Ճապոնիայի ոստիկանությանը և հրաժարվել օդանավ բարձրանալ։\nԵվրոպական մի շարք երկրներ, այդ թվում՝ Լեհաստանն ու Չեխիան, հայտարարել են, թե պատրաստ են բելառուսցի մարզուհուն քաղաքական ապաստան տրամադրել։\n"
}