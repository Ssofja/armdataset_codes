{
    "title": "Արցախի ԱԺ նախագահը Երևանում հանդիպել է Հայաստանի ԱԳ նախարարի հետ",
    "text": "Աշխատանքային այցով Երևանում գտնվող  ԱԺ նախագահ Արթուր Թովմասյանը  մարտի 26-ին հանդիպել է ՀՀ արտգործնախարար Արա Այվազյանի հետ: Այս մասին հայտնեցին Արցախի Հանրապետության Ազգային ժողովից: \nՀանդիպման ընթացքում կողմերը քննարկել  են հետպատերազմյան Արցախում առաջացած սոցիալ-տնտեսական, հումանիտար և այլ ժամանակածին խնդիրներ, անդրադարձել  դրանց լուծման  ուղղությամբ տարվող աշխատանքներին: Հանդիպմանը ՀՀ արտաքին գերատեսչության և ԱՀ խորհրդարանի  ղեկավարները, մասնավորապես, խոսել են հայ ռազմագերիներին ու  պատանդներին հայրենիք վերադարձնելու շուրջ ձեռնարկվող միջոցառումների մասին:\nԵրկուստեք դատապարտելի են համարել Ադրբեջանի որդեգրած  հայկական կրոնական և պատմամշակույթային ցեղասպանությունը, այս առումով կարևորել  արտաքին գերատեսչության՝ միջազգային կառույցներին ուղղված կոչերը:\nՀանդիպմանը ԱՀ ԱԺ նախագահ Արթուր Թովմասյանը, անդրադառնալով հայաստանյան ներքաղաքական զարգացումներին, նշել է. «Ճգնաժամային իրավիճակում հայտնված ցանկացած պետության համար լավագույն տարբերակը, թերևս, արտահերթ ընտրությունների անցակցումն է: ՀՀ-ում ստեղծված իրադրությունը ինքնին պահանջում է խորհրդարանական արտահերթ ընտրություններ: Եթե ուզում ենք ունենալ անվտանգ Արցախ, ապա պետք է ունենանք կայուն Հայաստան և հզոր Սփյուռք»:\n"
}