{
    "title": "Այս տարի արտահանվել է 58 հազար տոննա պտուղ-բանջարեղեն |armenpress.am|",
    "text": "armenpress.am: Հայաստանում ակտիվ գյուղատնտեսական շրջան է, արտահանումն իրականացվում է սահուն, առանց լուրջ խնդիրների:\nԱյս մասին նշեց ՀՀ էկոնոմիկայի նախարարի տեղակալ Արման Խոջոյանը:\n«Բեռնատարներն առանց խնդիրների անցնում են սահմանային անցակետերը և ժամանակին գյուղմթերքը հասցնում արտաքին շուկաներ: Համաձայն մեր օպերատիվ տվյալների՝ արդեն արտահանվել է 13 հազար տոննա ծիրան, շուրջ 3 հազար 200 տոննա կեռաս, 21 հազար տոննա լոլիկ, 800 տոննա ելակ և այլն: Ընդհանուր առմամբ արտահանվել է 58 հազար տոննա պտուղ-բանջարեղեն»,- ասաց Արման Խոջոյանը: Նախարարի խոսքով՝ այս ցուցանիշը 2019 թվականի նույն ժամանակահատվածի համեմատ գրեթե 15 տոկոսով քիչ է: Պակաս արտահանումը կապված է խնձորի բերքի հետ: Այս տարի արտահանվել է 5 հազար 500 տոննա, մինչդեռ 2019 թվականի նույն ժամանակահատվածում այդ թիվը կազմում էր 11 հազար 500 տոննա:\nՆախարարի տեղակալը նկատեց, որ այս տարի արտահանված խնձորը 2019 թվականի բերքն է, իսկ 2019 թվականին առավել քիչ բերքատվություն է եղել 2018 թվականի համեմատ՝ պայմանավորված եղանակային անբարենպաստ պայմաններով:\nԱրտահանման ցուցանիշներում որոշակի անկում է նկատվում նաև ծիրանի հետ կապված: Գրեթե 3 հազար տոննա պակաս է արտահանվել: Տարվա սկզբին առատ բերք էր սպասվում, սակայն եղանակային անբարենպաստ պայմանները պատճառ դարձան ունենալ ավելի քիչ քանակ, քան սպասվում էր:\nԱրման Խոջոյանը տեղեկացրեց, որ ակտիվ են ընթանում մթերման գործընթացները: Վերջին տվյալներով մթերվել է 5 հազար 500 տոննա պտուղ­-բանջարեղեն: Դրանից 1 200 տոննան բանջարեղենն է, իսկ 4 300 տոննան՝ պտուղը:\n"
}