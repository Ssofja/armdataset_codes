{
    "title": "Վրաստանի ընդդիմությունը բոյկոտել է նորընտիր խորհրդարանի առաջին նիստը\r\n |azatutyun.am|",
    "text": "azatutyun.am: «Վրացական երազանք» իշխող կուսակցության պատգամավորների մասնակցությամբ տեղի է ունեցել նորընտիր խորհրդարանի անդրանիկ նիստը, որին՝ ի նշան բողոքի, ընդդիմադիր օրենսդիրները չեն մասնակցել: Ընդդիմությունը պնդում է, որ իշխող կուսակցությունը կեղծել է հոկտեմբերի 31-ին տեղի ունեցած խորհրդարանական ընտրությունների արդյունքները:\nՆորընտիր խորհրդարանի առաջին նիստը բացել է Վրաստանի նախագահ Սալոմե Զուրաբիշվիլին, ով կուսակցություններին կոչ է արել «դադարեցնել քաղաքական առճակատումը և կենտրոնանալ բևեռականացմանը վերջ տալու, համերաշխություն և միասնություն դրսևորելու ջանքերի վրա»:\n«Մենք հոգնել ենք այս անվերջանալի հայհոյանքից, վիրավորանքից, իսկական վրացական և կովկասյան վարվելակերպի ոտնահարումից: Ատելությունը պառակտում է երկիրը, այն դարձնում է խոցելի և տկար մի ժամանակաշրջանում, երբ մեզ առավել եռանդ է պետք մարտահրավերները դիմագրավելու համար», - ասել է նախագահը:\nԱյդ ուղերձով նա հեռակա կարգով դիմել է խորհրդարան ընտրված, սակայն առաջին նիստը բոյկոտող ընդդիմադիր պատգամավորներին:\n"
}