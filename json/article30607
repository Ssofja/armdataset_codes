{
    "title": "Թմրամիջոցների ապօրինի շրջանառության հայտնաբերման դեպքերն աճել են |armenpress.am|",
    "text": "armenpress.am: Հայաստանում 2020-ին թմրամիջոցների, հոգեմետ նյութերի ապօրինի շրջանառության դեպքերի հայտնաբերումները զգալիորեն ավելին  են եղել, քան 2019-ին:\nԱյս մասին ասաց ՀՀ ոստիկանության պետի տեղակալ Արա Ֆիդանյանը՝ ԱԺ պաշտպանության և անվտանգության հարցերի մշտական հանձնաժողովում «Թմրամիջոցների, հոգեներգործող նյութերի եւ բաղադրիչների ապօրինի շրջանառության դեմ պայքարում Անկախ Պետությունների Համագործակցության մասնակից պետությունների համագործակցության մասին» 2000 թվականի նոյեմբերի 30-ի համաձայնագրում փոփոխություններ կատարելու մասին» արձանագրությունը վավերացնելու նախագծի քննարկման շրջանակում:\nՖիդանյանը ներկայացրեց վիճակագրություն՝ ՀՀ-ում հայտնաբերված թմրամիջոցների և հոգեմետ նյութերի հետ կապված:\n«2020-ի հայտնաբերումների թիվը շատ ավելին է: Մասնավորապես, 2020-ին հայտնաբերվել է 1 226 հանցագործության դեպք՝ 2019-ի 1 088-ի դիմաց: Թմրամիջոցների ապօրինի շրջանառությունը հատկապես լատենտային հանցագործություն է, և այս թվերը վկայում են նաև մեր աշխատանքի արդյունավետության մասին»,- ասաց փոխոստիկանապետը ՝ նշելով, որ աճը, սակայն. բացասական երևույթ է:\nՆրա խոսքով՝ այս տիպի հանցագործությունների դեմ ԱՊՀ շրջանակում համագործակցություն կա՝ հատկապես Ռուսաստանի և Բելառուսի հետ: «Հիմնական խնդիրները, սակայն, ծագում են այլ երկրների հետ՝ դիցուք հարևան հանրապետության հետ»,- նշեց նա:\nՖիդանյանի խոսքով՝ հաճախ թմրամիջոցները ՀՀ են առաքվում փոստային հաղորդումների միջոցով, ինչը վերսհակողության առումով բավականին ծանր մեխանիզմ է:\n"
}