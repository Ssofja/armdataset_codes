{
    "title": "Տեսչական մարմինը Գայ համայնքի ձկնաբուծական լճերի գործով դիմել է ՀՀ Գլխավոր դատախազություն",
    "text": "ՀՀ Քաղաքաշինության, տեխնիկական և հրդեհային անվտանգության տեսչական մարմնի կառավարման խորհրդի հրամանով հաստատված ժամանակացույցի համաձայն տեսչական մարմնի գեոդեզիայի և հողօգտագործման վերահսկողության վարչությունը 2020թ. փետրվար ամսին  ստուգումներ է իրականացրել ՀՀ Արմավիրի մարզի Մյասնիկյան, Ոսկեհատ, Պտղունք, Մուսալեռ, Այգեկ և Գայ համայնքներում։ \nՀամայնքներում իրականացված փաստաթղթերի ստուգմամբ պարզվել է, որ առկա են սխալ  կազմված համայնքների  հողային հաշվեկշիռներ, որոնք հետագայում դառնում են մարզի և այնուհետ հանրապետության հողային հաշվեկշռի մի մասը։ \nՀամայնքներում իրականացված   ուսումնասիրությունից պարզվել է, որ հողերի ընթացիկ հաշվառման աշխատանքներն իրականացվում են թերություններով, մասնավորապես՝ չեն վարվում  հերթապահ  կադաստրային քարտեզներ: \nԲազմաթիվ խախտումներից բացի ստուգող խումբը հայտնաբերել և արձանագրել է, որ Գայ  համայնքում 14,4291հա քաղաքացիների  սեփականությունը հանդիսացող ընդհանուր մակերեսով  գյուղատնտեսական նշանակության հողամասերում` առանց որևէ օրինական և նպատակային նշանակության փոփոխության վերաբերյալ փաստաթղթերի առկայության, ինքնակամ կառուցվել են ձկնաբուծական լճեր։\nՓաստաթղթերի ուսումնասիրությունից պարզվել է, նաև, որ Գայ համայնքում քաղաքացիների սեփականությունը հանդիսացող 2,46հա ընդհանուր մակերեսով, գյուղատնտեսական  նշանակության հողամասերում՝ առանց որևէ օրինական և նպատակային նշանակության փոփոխության վերաբերյալ փաստաթղթերի առկայության, ինքնակամ կառուցվել են ձկնաբուծական լճեր և հետագայում․ \nՀետագայում hիմք ընդունելով` ՀՀ հողային օրենսգրքի 7-րդ հոդվածի 8-րդ կետի պահանջները համայնքի ղեկավարի որոշումներով փոխվել են հողամասերի նպատակային նշանակությունները՝ որպես արդյունաբերության, ընդերքօգտագործման և այլ արտադրական նշանակության գյուղարտադրական  հողերի և տրվել են շինարարության թույլտվություններ։ \nՍակայն վերոնշյալ ձկնաբուծական լճերը կառուցված են եղել մինչ այդ՝ դեռևս տարիներ առաջ։\nՀամայնքում վերը նշվածի արդյունքում խախտվել են հողերի օգտագործման նպատակային նշանակությունները, ինքնակամ կառույցները հաշվի չառնելու պատճառով  համայնքների բյուջե չեն մուտքագրվել և չեն մուտքագրվում  զգալի չափով գումարներ: \nԳայ համայնքում արձանագրված խախտումների բնույթով  և հնարավոր չարաշահումների փաստով պայմանավորված ՀՀ քաղաքաշինության, տեխնիկական և հրդեհային անվտանգության տեսչական մարմինը՝ խախտումներին իրավական գնահատական տալու և պատասխանատու պաշտոնատար անձանց պատասխանատվության ենթարկելու համար դիմել է  ՀՀ գլխավոր դատախազություն։\n"
}