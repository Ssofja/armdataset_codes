{
    "title": "Քաղաքացիների մեկուսացումն ապահովում է 35 հյուրանոցային տնտեսություն. Զբոսաշրջության կոմիտեն գաղտնի է պահում դրանց անունները |hetq.am|",
    "text": "hetq.am: Ապրիլի 27-ի դրությամբ կորոնավիրուսային հիվանդությամբ վարակված անձանց հետ շփման շրջանակի մեկուսացումն ապահովում է 35 հյուրանոցային տնտեսություն: Վերջիններիս հետ կնքվել են պայմանագրեր: 2 հյուրանոց տարածքը տրամադրել է անվճար հիմունքներով:\nՀյուրանոցային մեկ համարի միջին արժեքը կազմում է օրական 10 հազար դրամ` անկախ համարում մեկուսացված անձանց քանակից:\nԱյս տվյալները, մեր հարցմանն ի պատասխան, տրամադրել է Էկոնոմիկայի նախարարության Զբոսաշրջության կոմիտեի նախագահ Սուսաննա Սաֆարյանը: Սուսաննա Սաֆարյանը, սակայն, հրաժարվել է տրամադրել այդ հյուրանոցային տնտեսությունների ցանկը, ասել է, թե` ընկերությունների անուններն ու նրանց հետ կնքված պայմանագրերի գումարին վերաբերող տեղեկությունները: «Հայտնում ենք, որ հաշվի առնելով ներկայիս իրավիճակը և հիմք ընդունելով «Տեղեկատվության ազատության մասին» օրենքի 8-րդ հոդվածի 1-ին մասի 2-րդ և 4-րդ կետերը` որպես կացարան ծառայող ՀՏՕ-ներում բնականոն աշխատանքն ապահովելու, մեկուսացված քաղաքացիների, գործընթացում ներգրավված անձանց անձնական և բժշկական գաղտնիքի իրավունքը պաշտպանելու և անվտանգության այլ նկատառումներով պայմանավորված` ընկերությունների անունները ՀՀ ԷՆ զբոսաշրջության կոմիտեի կողմից տրամադրվել չեն կարող»,- գրել է Սուսաննա Սաֆարյանը: \n«Տեղեկատվության ազատության մասին» օրենքի նշված հոդվածն ու կետերն առհասարակ կապ չունեն տիկին Սաֆարյանի հիմնավորման հետ: Այդ հոդվածով սահմանվում է, որ տեղեկատվության տնօրինողը մերժում է տեղեկության տրամադրումը, եթե դա`\n2) խախտում է մարդու անձնական և ընտանեկան կյանքի գաղտնիությունը, այդ թվում` նամակագրության, հեռախոսային խոսակցությունների, փոստային, հեռագրական և այլ հաղորդումների գաղտնիությունը.\n4) բացահայտում է մասնագիտական գործունեությամբ պայմանավորված մատչելիության սահմանափակում պահանջող տվյալներ (բժշկական, նոտարական, փաստաբանական գաղտնիք):\nՄենք որևէ անձի կամ նրա ընտանիքի մասին տեղեկություններ չէինք հայցել, ոչ էլ խնդրել էինք բացահայտել բժշկական, նոտարական կամ փաստաբանական գաղտնիք: Տեղեկությունները վերաբերում են ՀՀ հարկատուների հաշվին հյուրանոցային օբյեկտների հետ կնքված պայմանագրերին, դրանց արժեքին: Հետևաբար, Սուսաննա Սաֆարյանն այս տեղեկությունները մերժելու իրավասություն չուներ:\nԱյդուհանդերձ, պետգնումների կայքում` մեկ անձից կատարված հրատապ գնում ձևակերպված պայմանագրերի շարքում կարողացանք զտել շուրջ 3 տասնյակ պայմանագիր հյուրանոցային ծառայություններ մատուցող 22 ընկերությունների հետ` մարտ-ապրիլ ամիսներին: Հավանաբար, վերջին կնքվածները դեռևս չեն տեղադրվել:\nԱյդպիսով` Կառավարությունը Երևանի 15 հյուրանոցում անձանց մեկուսացման համար համարներ է պատվիրել և պայմանագրեր կնքել դրանց հետ: Այդ հյուրանոցների թվում են նաև հանրահայտ հյուրանոցները, ինչպիսիք են` «Մարիոթը», «Փարիզը», «Իմպերիալը» և շատ այլ հյուրանոցներ:\nԿնքված պայմանագրի ամենամեծ արժեքը 42,5 մլն դրամ է: Այն կնքվել է «Մինօտել Բարսամ Սյութս» հյուրանոցը շահագործող «Ռումի» ՍՊԸ-ի հետ: Հաջորդում են «Արմենիա Մարիոթ» և «Հայաթ Փլեյս Երևան» հյուրանոցները:\nՄնացած հյուրանոցները Կառավարությունը վարձակալել է մարզերում: Մասնավորապես, մեկական հյուրանոց Գյումրիում, Էջմիածնում, Վանաձորում, Ծաղկաձորում, Տավուշի մարզի Թեղուտ գյուղում, երեք հյուրանոց` Դիլիջանում:\nԱյստեղ ամենաբարձր արժեքով հիմնական 4 հյուրանոցի հետ կնքված պայմանագրերն են, այդ թվում` Գյումրու, Էջմիածնի, Ծաղկաձորի և Դիլիջանի հյուրանոցները:\nԱնդրադառնալով մեր մյուս հարցադրումներին, Զբոսաշրջության կոմիտեի նախագահը հայտնել է, որ ապրիլի 27-ի դրությամբ հյուրանոցային ծառայությունների մատուցման պատրաստակամություն է հայտնել հյուրանոցային տնտեսության 99 օբյեկտ\nՇարունակությունը՝ hetq.am-ում\n"
}