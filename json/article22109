{
    "title": "Դատավորների ավտոմատ մակագրման ծրագրում արտաքին միջամտության փաստով հարուցվել է քրգործ. կատարվում է քննություն |armenpress.am|",
    "text": "armenpress.am: Բարձրագույն դատական խորհրդի նախագահի պաշտոնակատար Գագիկ Ջհանգիրյանը պարզաբանեց, թե ինչո՞ւ որոշ դատարաններում չեն գործում դատավորների ավտոմատ մակագրման ծրագրերը և ի՞նչ փաստով է հարուցվել է քրեական գործ:\nԱյս մասին Ջհանգիրյանն ասաց մամուլի ասուլիսի ժամանակ և հավելեց, որ ավտոմատ մակագրման ծրագրի գործարկումը որոշ դատարաններում դադարեցվել է, քանի որ արտաքին միջամտության փաստով քրեական գործ է հարուցվել:\n«Քրեական գործի հարուցումը մեզ դրեց բավականին արտառոց վիճակի մեջ, քանի որ հուլիսի 21-ին, գործի նախաքննության հսկող դատախազից ստացանք իրազեկում՝ Սահմանադրական օրենքի «ՀՀ դատական օրենսգրքի» 52-րդ հոդվածի 1-ին մասի համաձայն: Նման իրազեկումներ ստացել են նաև այն դատարանների նախագահները, որոնցում կատարված քննչական գործողությունների արդյունքում այդ համակարգը դադարեց գործել: Այդ ընթացքում մենք ստացանք նաև այդ բոլոր դատարանների նախագահների զեկուցագրերը, որ խափանվել է ավտոմատ մակագրման ծրագիրը: Մեր օրենսգիրքը 41-րդ հոդվածի 4-րդ և 5-րդ մասերով նման պարագայում պարտավորեցնում են դատավորին այդ մակագրումները կատարել ձեռքով, մինչև խնդրի կարգավորումը»,- ասաց Ջհանգիրյանը և հավելեց, որ համակարգը չի աշխատում Վերաքննիչ քրեական, Վերաքննիչ քաղաքացիական, Վերաքննիչ վարչական, Սնանկության և վարչական առաջին ատյանի, ինչպես նաև Երևան քաղաքի առաջին ատյանի դատարաններում:\nԲԴԽ որոշմամբ՝ նախագահի պաշտոնակատարը ընդունել է ԱԱԾ քննչական դատական դեպարտամենտի ղեկավարին ու պարզաբանումներ է ստացել, թե որքան ժամանակ է անհրաժեշտ ավտոմատ համակարգը նորից վերագործարկելու համար: Նա ընդգծեց, որ կատարվում են քննչական գործողություններ, նշանակվելու է փորձաքննություն:\n«Իրենք ոչ միայն կասկածներ ունեն, որ արհեստական միջամտության դեպքեր կան, այլև ինձ տեղեկացրել են, որ ունեն ապացույցներ  կոնկրետ գործերով: Այս խնդիրը պետք է լուրջ քննության առարկա դառնա»,- ասաց Ջհանգիրյանը:\n"
}