{
    "title": "Արցախի ԱԺ նախագահ Արթուր Թովմասյանը հանդիպել է  խորհրդարանի «Արդարություն» խմբակցության անդամների հետ",
    "text": "Օգոստոսի 17-ին խորհրդարանի ղեկավարը ընդունել է «Արդարություն» խմբակցության անդամներին: Այս մասին հայտնում են ԱՀ ԱԺ լրատվության և հանրության հետ կապերի բաժնից։\nԱԺ նախագահը ողջունելով խմբակցության անդամներին՝ ներկայացրել է իր՝ որպես խորհրդարանի ղեկավարի պաշտոնական և ոչ պաշտոնական, ինչպես նաև չլուսաբանված հանդիպումների մասին տեղեկատվություն և դրանցից  ակնկալված ու ստացված արդյունքները:\nԱրթուր Թովմասյանը կարևորել է Արցախի «Արդարություն» կուսակցության գործունեությունը՝ որպես երկրում գործող ընդդիմադիր ուժի և ընդգծել. «Եթե իշխանությունը իր թիկունքում չզգա  ընդդիմության շունչը, ապա այն լճացում կապրի բառիս ամբողջական իմաստով»:\nԽմբակցության ղեկավար Դավիթ Գալստյանը գոհունակություն է հայտնել ընդունելության համար, կիսվել խմբակցության մտահոգություններով և հույս հայտնել, որ նման ձևաչափով հանդիպումները կլինեն շարունակական:\nՀանդիպմանը քննարկվել են ՀՀ ԱԺ-ում Արցախի հարցերով հանձնաժողովի ստեղծման անհրաժեշտության և կարևորության մասին, ԱՀ և ՀՀ միջխորհրդարանական կապերի վերականգնմանն ու ակտիվացմանն առնչվող և այլ հարցեր:\nԱԺ նախագահը վստահեցրել է, որ խմբակցության կողմից ներկայացված ցանկացած առաջարկ պատրաստ են քննարկելու:\n"
}