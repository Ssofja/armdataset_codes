{
    "title": "«Ամուլսարի շահագործումը Ջերմուկին կզրկի ներդրումներից». Ջերմուկցիների նամակը՝ վարչապետին |news.am|",
    "text": "news.am: Ջերմուկ համայնքի բնակիչները, շուրջ 3000 ստորագրությամբ, նամակ են պատրաստել Կառավարության եւ Ազգային ժողովի համար, որտեղ նշում են Ամուլսարի հանքի շահագործման շուրջ իրենց դժգոհությունները։ Այսօր Ջերմուկում բողոքի ակցիայի ժամանակ նամակը ներկայացրեց «Ջերմուկ զարգացման կենտրոն» ՀԿ–ի նախագահ Վազգեն Գալստյանը։\nՆա նշեց, Ջերմուկը որպես հանքաջրաբուժական առողջարան ունի համաշխարհայն ճանաչում եւ արդեն, առանց հանքի, քաղաքն ունի հաջողակ տնտեսական համակարգ. Իրենք չեն պայքարում բարձր աշխատավարձերի համար, բնակիչներին պետք չէ հանքարդյուանբերությունը, որը փոխում է նրանց կենսակերպը։\nՎազգեն Գալստյանը նշեց, որ մինչեւ 2016թ–ին Ջերմուկը չէր ճանաչվում ազդակիր համայնք, իսկ մինչ այդ հանրային քննարկումներ են ունեցել ջերմուկցիները, կազմակերպել են բողոքի ակցիաներ եւ անգամ ազդակիր համայնք ճանաչվելուց հետո հանրային լսումներ տեղի չեն ունեցել. հանրության ձայնը լսելի չի եղել։\nԸստ նրա, Ամուլսարի շահագործումը Ջերմուկին կզրկի ներդրումներից եւ զարգանալու հնարավորությունից։\nՆա դիմեց վարչապետին՝ շեշտելով, որ խախտվում են ջերմուկցիների իրավունքները եւ զրկում Ջերմուկը որպես էկոտնտեսական տարածք զարգացնելու հնարավորությունից։\n«Մենք հայտնվել ենք այս իրավիճակում համայնքի ձայնն արհամարհելու եւ համայնքի ձայնը հաշվի չառնելու արդյունքում։ Մենք ցանկանում ենք Ջերմուկը հանքարդյունաբերությունից զերծ տարածք տեսնել»,– ասաց Վազգեն Գալստյանը։\nՋերմուկի նախկին քաղաքապետ Ռուբիկ Մարկոսյանը իր ելույթում շեշտեց, որ ջերմուկցիները ոտքի են ելել եւ դեմ են Ամուլսարում մետաղական հանքարդյունաբերությանը։\n«Հանրահավաքը բոլոր նրանց դեմ է, որոնք կփորձեն Ամուլսարը հանք դարձնել՝ սեւ սար ու սեւ հանք բերել գլխներիս։ Դեմ ենք Ամուլսարին մետաղական հանքարդյունաբերությունը»,– ասաց նա։\n"
}