{
    "title": "Յոշիհիդե Սուգան՝ Ճապոնիայի հաջորդ վարչապետ |azatutyun.am|",
    "text": "azatutyun.am: Հայտնի է Ճապոնիայի հաջորդ վարչապետի անունը։ Իշխող Լիբերալ-դեմոկրատական կուսակցության անդամները այսօր Տոկիոյում կայացած քվեարկության ընթացքում կառավարության գլխավոր քարտուղար Յոշիհիդե Սուգային ընտրել են քաղաքական այս ուժի ղեկավարի պաշտոնում։\nՃապոնական Սահմանադրության համաձայն՝ հենց իշխող կուսակցության ղեկավարն է ստանձնում վարչապետի պարտականությունները։\nՍուգայի օգտին են քվեարկել լիբերալ-դեմոկրատների խորհրդարանական խմբակցության 394 անդամներից 377-ը։\nՃապոնիայի խորհրդարանը Սուգային պաշտոնապես կառավարության ղեկավար կընտրի արդեն այս շաբաթ։\nՎարչապետի պաշտոնը թափուր էր մնացել այն բանից հետո, երբ 2012-ի դեկտեմբերից պաշտոնավարող Սինձո Աբեն հայտարարել էր իր մոտալուտ հրաժարականի մասին։ Իր այդ քայլը Աբեն պատճառաբանել էր առողջական խնդիրներով։\n"
}