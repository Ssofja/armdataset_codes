{
    "title": "Նիդերլանդների առաջին ռեզիդենտ դեսպանը հավատարմագրերն է հանձնել ՀՀ նախագահին",
    "text": "Հանրապետության նախագահ Արմեն Սարգսյանին սեպտեմբերի 23-ին հավատարմագրերն է հանձնել Հայաստանի Հանրապետությունում Նիդերլանդների Թագավորության նորանշանակ դեսպան Նիկոլաս Սխերմերսը:\n«Ուրախ եմ լինել Նիդերլանդների առաջին ռեզիդենտ դեսպանը Հայաստանում»,- ասել է Նիկոլաս Սխերմերսը՝ Հայաստանի նախագահին ու ժողովրդին փոխանցելով Նիդերլանդների թագավոր Վիլլեմ-Ալեքսանդրի ողջույններն ու բարեմաղթանքները: Նորանշանակ դեսպանն ասել է, որ ակնկալում է արգասաբեր ու արդյունավետ գործունեության՝ ի շահ երկկողմ փոխգործակցության զարգացման ու ընդլայնման:\nԻնչպես տեղեկացրին Հայաստանի Հանրապետության նախագահի աշխատակազմի հասարակայնության հետ կապերի վարչությունից, նախագահ Արմեն Սարգսյանը շնորհավորել է դեսպանին Հայաստանում դիվանագիտական ծառայության անցնելու առթիվ և համոզմունք հայտնել, որ նա իր դիվանագիտական փորձառությունը կծառայեցնի հայ-նիդերլանդական բարեկամական հարաբերությունների առավել ամրապնդմանը:\nԻր առաջնային նպատակներից մեկը համարելով երկու երկրների միջև առևտրատնտեսական փոխգործակցության խորացումը՝ դեսպան Սխերմերսն ընդգծել է տարբեր ոլորտներում աշխատող նիդերլանդական ընկերությունների հետաքրքրությունը Հայաստանի նկատմամբ:\nԶրուցակիցները մտքեր են փոխանակել տարբեր ուղղություններով համագործակցության հեռանկարների շուրջ: Նախագահ Սարգսյանը մասնավորապես անդրադարձել է ATOM (Advanced Tomorrow) նախագահական նախաձեռնությանը՝ նշելով, որ Հայաստանում գիտության և նոր տեխնոլոգիաների զարգացմանն ուղղված այս նախագծի շրջանակում մեծ ուշադրություն է դարձվելու հատկապես արհեստական բանականության, մաթեմատիկական մոդելավորման, թվային տվյալների կառավարման և մի շարք այլ ոլորտների: Տեղեկացնելով, որ նախաձեռնության շրջանակում համագործակցելու նախնական համաձայնություն կա աշխարհի մի շարք խոշորագույն տեխնոլոգիական ընկերությունների, ինչպես նաև՝ հայտնի համալսարանների ու գիտական կենտրոնների հետ, նախագահ Սարգսյանը նշել է, որ ուրախ կլինեն համագործակցել նաև նիդերլանդական ընկերությունների, համալսարանների և գիտական կենտրոնների հետ:\n"
}