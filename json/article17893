{
    "title": "ՌԱԿ-ը համայն հայությանը կոչ է անում չտարվել միասնականությունը ջլատող կոչերով",
    "text": "Ռամկավար Ազատական կուսակցությունը համայն հայության կոչ է անում պահպանել ազգային խոհեմությունը և չտարվել միասնականությունը ջլատող կոչերով: Կուսակցության կենտրոնական վարչությունն այս մասին հայտարարություն է տարածել.\n«Քառասունչորսօրյա աննախադեպ և անհավասար պատերազմի վերջալույսին հաղթական դուրս եկան խիզախ հայ զինվորը, կամավորը, աշխարհազորը, սակայն ցավոտ և անասելի պարտություն կրեցին համայն հայությունը, Արցախն ու Հայաստան աշխարհը։\nԱռաջին հերթին խոնարհվում ենք և խորապե՛ս  սգում հանուն հայրենիքի զոհված մեր նահատակ զինվորների համար, ողբալով լուսավոր սերնդի ծանր կորուստը և մեր խորին ցաւակցություններն ենք  հայտնում նրանց սգակիր ծնողներին և ընտանիքներին։ Հարգանքի եւ երախտագիտության մեր խոնարհումն ենք հայտնում յուրաքանչյուր հայ զինվորին, որ հսկայական սխրանքներով և անձնուրաց հայրենասիրութեամբ կարողացավ դիմադրել անհամեմատ ավելի սպառազինված թշնամուն: \nԽոր կսկիծով հավատում ենք, որ պատերազմի տխուր ավարտին՝ նոյեմբեր 9-ին ստորագրված զինադադարի փաստաթուղթը ընդգծում  և արտահայտում է պատերազմի ընթացքն ու արդյունքը, այլ ոչ անպայման՝ ստորագրողի փափագը կամ ամբողջական պատասխանատվությունը։ \nՀամոզված ենք, որ այդ քայլը պարտադրված է եղել, հետևելով ռազմադաշտի իրականության, ինչպես նաև փաստացի կորուստների լրջության։ Հստակ է՝ հայրենի իշխանության համար այլ տարբերակ գոյություն չուներ։\nՀայ ժողովրդի համար այժմ իրական փորձությունը իրեն իր զայրույթից պաշտպանելն է, որ կարող է հանգեցնել համապետական ամբողջական անկման։ \nՄեր ունեցած դառն հանձնառությունը այսօր մնացածը արժանապատիվ կերպով փրկելն ու փոխանցելն է գալիք սերնդին՝ ազգային շարունակականության մտադրությամբ։\nՀայ ժողովրդի պատմության մեջ օրհասական պահեր շատ են եղել և այդ պատմության դասերից պետք է գիտակցենք, որ մեր հայրենիքի համար փորձության այս պահին միակ ճիշտ կողմնորոշումը զգույշ և համախմբված մնալն է: \nՊահը ճգնաժամային է: Ուստի, կորուստի այս մոլեգնությունը խելամտորեն հաղթահարելու անդառնալի կործանումից խուսափելու համար, Ռամկավար Ազատական կուսակցությունը համայն հայությանը կոչ է անում պահպանել ազգային խոհեմությունը:\nՀամոզված լինելով, որ ներքին պառակտումը ուղղակիորեն վնասում է մեր պետության եւ հայրենիքի պահպանմանը, մանավանդ հիմա համայն հայ ժողովրդին հորդորում ենք չտարվել միասնականությունը ջլատող կոչերով, պահպանել ներքին խաղաղությունը եւ համախմբվել բացառապես հայրենիք-պետություն բացարձակ արժեքի շուրջ՝ հանուն հայ ժողովուրդի գոյատևման»,- ասված է հայտարարության մեջ:\n"
}