{
    "title": "Մարուքյանը դեպի ՌԴ ավիատոմսերի գների բարձրացման խնդրով դիմել է ՏՄՊՊՀ նախագահին",
    "text": "«Դեպի ռուսական տարբեր քաղաքներ ավիատոմսերի գները բազմապատիկ աճելու վերաբերյալ խնդրով այսօր դիմել եմ ՏՄՊՊՀ նախագահին:\nՍիրելի՛ քաղաքացիներ,\nՏեղեկացնում եմ, որ այսօր դիմել եմ ՀՀ ՏՄՊՊՀ նախագահ Գեղամ Գևորգյանին՝ կապված դեպի ՌԴ ավիատոմսերի գների թանկացումների հետ։\nՄասնավորապես՝ հայտնի է, որ 2021 թ. փետրվարի 01-ից ՌԴ սահմանները բացվել են մեր քաղաքացիների համար։\nԱյնինչ, բազմաթիվ քաղաքացիներից ստանում ենք տեղեկություններ և դժգոհություններ առ այն, որ դեպի ռուսական տարբեր քաղաքներ ավիատոմսերի գները բազմապատիկ աճել են։ Նշվածը վերաբերում է ոչ միայն ռուսական, այլ նաև հայկական ավիափոխադրողներին։\nԸնդ որում, խոսքը դեռ միայն միակողմանի տոմսերի գների մասին է։\nԸստ այդմ՝ ՏՄՊՊՀ նախագահին խնդրել եմ ուսումնասիրել, թե ավիատոմսերի շուկայում դեպի Ռուսաստան տոմսերի գների թանկացումներն ինչով են պայմանավորված, ինչպես նաև կիրառել օրենքով հանձնաժողովին վերապահված գործիքները՝ չհիմնավորված թանկացած տոմսերի գներն իջեցնելու և իրավախախտ սուբյեկտների նկատմամբ համապատասխան սանկցիաներ կիրառելու համար։\nՊատասխանն ստանալուն պես այն ևս կհրապարակվի իմ պաշտոնական էջում»,- ասված է ԱԺ «Լուսավոր Հայաստան» խմբակցության ղեկավար Էդմոն Մարուքյանի ֆեյսբուքյան գրառման մեջ։\n\n\n\n\n\n\n\n\n\n\n\n\n \n\n \n"
}