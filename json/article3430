{
    "title": "Վահրամ Պողոսյանը համոզված է, որ Արցախի անկախությունը ճանաչել ցանկացող երկրներ կան |armenpress.am|",
    "text": "armenpress.am: Արցախի անկախության ճանաչման հարցը միանշանակ գտնվում է երկրի արտաքին քաղաքական օրակարգում, սակայն Արցախի իշխանությունների խնդիրը ոչ միայն Հայաստանի կողմից Արցախի անկախության ճանաչումն է, այլ նաև աշխարհի շատ այլ երկրների: «Ազատություն» ռադիոկայանի ֆեյսբուքյան ասուլիսի ընթացքում  այս մասին ասաց  Արցախի նախագահի մամուլի խոսնակ Վահրամ Պողոսյանը՝ պատասխանելով հարցին, թե արդյոք Արցախի նախագահը կդիմի ՀՀ իշխանություններին Արցախի անկախություն ճանաչման հարցով:\nՆրա գնահատմամբ քաղաքական ամբողջ գործընթացը պետք է տարվի այն ուղղությամբ, որ Արցախի անկախությունը ճանաչեն  աշխարհի շատ երկրներ: «Այս ուղղությամբ չեմ բացառում նաև, որ քայլեր ձեռնարկվեն»,- ասաց Պողոսյանը:\nՆրա խոսքով` մի շարք հանգամանքներից են կախված արտաքին քաղաքական օրակարգի ամենակարևորագույն հարցի հետ կապված որոշումները:\nՊողոսյանի կարծիքով` եթե գործընթացները այնպես զարգանան, որ Արցախի նախագահը դիմի աշխարհի պետություններին Արցախի անկախության ճանաչման հարցով, այն ժամանակ կտեսնեն, թե որ պետությունները պատրաստ կլինեն ճանաչել Արցախի անկախությունը:\n«Համոզված եմ, որ այդպիսիք կան»,- եզրափակեց Պողոսյանը:\n"
}