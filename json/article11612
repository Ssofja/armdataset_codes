{
    "title": "Ջանջուղազյանը հակահեղափոխական չէ, բայց առնվազն ավելի պահպանողական է․ Արսեն Թորոսյան |civilnet.am|",
    "text": "civilnet.am։ Առողջապահության նախարար Արսեն Թորոսյանը, որը հանդես է գալիս համընդհանուր առողջապահական համակարգ ներդնելու և աշխատավարձից 6 տոկոս հարկ սահմանելու օգտին, համաձայն չէ ֆինանսների նախարար Ատոմ Ջանջուղազյանի՝ այդ համակարգի ներդրման քննադատությանը։\nՖինանսների նախարար Ատոմ Ջանջուղազյանը շաբաթ օրը լրագրողների հետ զրույցում դեմ էր արտահայտվել Առողջապահության համապարփակ ապահովագրության հայեցակարգին՝ ասելով, որ առողջապահության հարկային բեռն ընկնում է ոչ թե տնտեսվարողների, այլ վարձու շախատողների վրա, և մեծ հաշվով բեռ է տնտեսության վրա:\nՇաբաթ օրը Աղվերանում լրագրողների հետ հանդիպմանը Արսեն Թորոսյանը մեկնաբանել է կառավարության իր գործընկերոջ քննադատությունը․ «Իհարկե, պարոն Ջանջուղազյանը հակահեղափոխական չէ, բայց նա առնվազն ավելի պահպանողական է այս համակարգերի առումով, քան ես»։\n«Մեր ֆինանսական ոլորտի գործընկերները զարմանալիորեն դեմ են առողջության համապարփակ ապահովագրությանը, որովհետև Կենտրոնական բանկն էլ է դեմ, բայց Կենտրոնական բանկի մոտիվները շատ պարզ են։ Կենտրոնական բանկն ուզում է ֆինանսական շուկաներ զարգացնել նման համակարգերի հաշվին, ինչը նորից չի լուծում այդ խնդիրները»,- ասաց Թորոսյանը և հավելեց։- Նույնիսկ Արժույթի միջազգային հիմնադրամը, որը միջազգային ֆինանսական կառույց է, խորհուրդ է տալիս երբեք առողջության ապահովագրությունը չդիտարկել որպես ֆինանասական շուկաների զարգացման մեխանիզմ»։\nԸստ առողջապահության նախարարի՝ «կա նաև ապագայի տեսլականի մոտեցումների տարբերություն»։ Նրա խոսքով՝ դա վատ չէ, և հարկավոր է այդ մոտեցումները բերել ինչ-որ տեսակետի, և իրենք հենց դրան էլ գնում են։\n«Խնդիրները լուծելու տեսանկյունից համակարգին հավելյալ ֆինանսական միջոցներ տրվելու հրամայականը կարևոր է։ Այլ տարբերակ պարզապես չի կարող լինել։ Նաև այսօր մի բան է ասել պարոն Ջանջուղազյանը, որին կտրուկ դեմ եմ։ Նա նշել է, որ մեր առաջարկած համակարգը ներդրումներ է բերելու առողջապահություն։ Ոչ թե ներդրումներ է բերելու առողջապահություն, այլ մարդկանց առողջություն և մարդկային կապիտալ, ինչը լավ տնտեսություն ունենալու կարևոր բաղադրիչներից է։ Պետք չէ հակադրել առողջապահության մեջ ներդրումները ընդհանուր տնտեսության մեջ ներդրումներին։ Հակառակը, առանց մարդկային կապիտալի, կրթության և առողջապահության մեջ ներդրումների, ինչպես նաև սոցիալական ապահովության հնարավոր չէ ունենալ զարգացած կամ զարգացող տնտեսություն»,- նշեց Թորոսյանը։\nԸստ նախարարի՝ մյուս տարբերակը բյուջետային հատկացումների աճն է։\nՇարունակությունը՝ civilnet.am-ում\n"
}