{
    "title": "ՀՀ սահմանները ճշգրտվում են ԽՍՀՄ-ի՝ իրավական ուժ ունեցող քարտեզներով. Փաշինյան\r\n |1lurer.am|",
    "text": "1lurer.am: Սյունիքի մարզում են բանակային կորպուսի հրամանատարը և բանակի ներկայացուցիչները, և ամբողջ պրոցեսը ղեկավարվում է ԶՈՒ գլխավոր շտաբի կողմից: Այդ մասին «Ազատություն» ռադիոկայանին տված հարցազրույցում ասաց վարչապետ Նիկոլ Փաշինյանը՝ անդրադառնալով ՀՀ սահմանների ճշգրտման գործընթացին:  \n«Այո, եղել են դրվագներ, երբ հաղորդակցություն է տեղի ունեցել քաղաքացիական անձանց միջև, սակայն ՏԻՄ ներկայացուցիչներն իշխանության ներկայացուցիչ են և կարող են լինել հաղորդակցության մեջ, այդտեղ տարօրինակ բան չկա»,- նշեց վարչապետը: \nՆա հայտարարեց, որ Սյունիքի մարզում իրականացվելու է սահմանների ճշգրտում, այդ թվում՝ Կուբաթլուի և Զանգելանի հատվածներում: «Այդ պրոցեսը որոշակի բարդություններ ունի: Գորիսը Կապանին միացնող ճանապարհի 21 կմ-անոց հատվածը, ԽՍՀՄ ժամանակների սահմանի տրամաբանությամբ, տեղ-տեղ դուրս է գալիս Հայաստանի տարածքից, և շատ կարևոր է, որ կարողանանք ապահովել այդ ճանապարհի անվտանգ գործունեությունը»,- պարզաբանեց Փաշինյանը:\nՆա հավելեց, որ ՀՀ սահմանները ճշգրտվում են ԽՍՀՄ-ի ժամանակներից գոյություն ունեցող քարտեզներով, իսկ GPS սարքերն օգտագործվում են այդ քարտեզների վրա նշված կոորդինատները ճշգրիտ տեղանշելու համար: «Խոսքն այնպիսի քարտեզների մասին է, որոնք ունեն, դե յուրե, իրավական ուժ»,- ասաց Կառավարության ղեկավարը: \nՓաշինյանի խոսքով՝ Կառավարության խնդիրն է՝ ՀՀ և Արցախի շուրջ կայունության ապահովումը, սակայն ռազմական գործողությունների դադարից հետո արվում են իրավիճակը ապակայունացնելու փորձեր, ինչի ուղղությամբ, ըստ վարչապետի, պետք է կոնկրետ քայլեր արվեն:\n"
}