{
    "title": "Զարուհի Բաթոյանն ընդունել է Հայաստանի պետական մանկավարժական համալսարանի հիմնական դպրոցի աշակերտ Էդուարդ Պողոսյանին",
    "text": "Երեխաների պաշտպանության օրվա կապակցությամբ ՀՀ աշխատանքի և սոցիալական հարցերի նախարար Զարուհի Բաթոյանն ընդունել է Հայաստանի պետական մանկավարժական համալսարանի հիմնական դպրոցի աշակերտ Էդուարդ Պողոսյանին, ով նախարարին ուղղված նամակում նշել էր, որ դա իր երեզանքներից մեկն է:«Ես երկար տարիներ եղել եմ մանկապատանեկան ամսագրի գլխավոր խմբագիր, աշխատել եմ երեխաների հետ: Ինձ համար շատ կարևոր է, որպեսզի յուրաքանչյուր երեխայի ձայնը, կարծիքը, տեսակետը լսելի լինի մեծերի համար: Ես շատ ուրախ եմ, որ այսօր հյուրընկալել եմ քեզ նման խելացի, համարձակ, պրպտող, իր հարցերի պատասխանները փնտրող երիտասարդի: Ես համոզված եմ, որ սա մեր առաջին, սակայն ոչ վերջին հանդիպումն է լինելու»,- ասել է նախարարը:Ինչպես հայտնեցին ՀՀ աշխատանքի և սոցիալական հարցերի նախարարության հասարակայնության հետ կապերի բաժնից, ապագա լրագրող Էդուարդի հետ նախարար Բաթոյանի հանդիպումը վերածվել է յուրօրինակ հարցազրույցի. Էդուրադը բազմաթիվ հարցեր ուներ նախարարին, նախարարը՝ դպրոցականին:«Ինձ համար շատ կարևոր էր այս հանդիպումը, որովհետև մենք շատ նմանություններ ունենք: Դուք ևս մասնագիտությամբ լրագրող եք, իսկ ես երազում եմ քաղաքականությամբ զբաղվելու մասին»,- ասել է Էդուրադը:Նախարարը շնորհակալություն է հայտնել Էդուրադին իր էջին ուղղված կարևոր հարցադրումների համար ու մի քանի ընկերական խորհուրդ տվել.«Խոսքի ազատությունը ժողովրդավարական հասարակության ամենամեծ ձեռքբերումներից է, իսկ լրագրությունը՝ ամենահզոր գործիքներից մեկը՝ մարդկանց կյանքում փոփոխություններ իրակնացնելու համար: Ճիշտ նկատեցիր, որ ես նույնպես սկսել եմ լրագրությունից, բայց քաղաքականությունն ու պաշտոնն ինձ համար երբեք ինքնանպատակ չեն եղել: Ես միշտ մտածել եմ, որ դրանք ևս փոփոխություններ բերելու, բարեփոխումներ իրականացնելու միջոց են միայն: Ես շատ կուզենամ, որ դու՝ լինես լրագրության, թե քաղաքականության մեջ, միշտ հիշես, որ կարևորը մարդն է»,- ասել է նախարարը:Հանդիպման ավարտին Էդուարդը շրջել է նախարարությունում, ծանոթացել տարբեր վարչությունների աշխատանքներին, գործառույթներին:Իր ապագան Էդուարդը պատկերացնում է օրենսդիր կամ գործադիր մարմիններում, որոշումների կայացման գործընթացներում:\n"
}