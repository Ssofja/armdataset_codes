{
    "title": "Ավարտական քննությունները դեկտեմբերին չհանձնած 148 շրջանավարտ կկարողանա հանձնել հունիսին |armenpress.am|",
    "text": "armenpress.am: 2020-2021 ուստարվա դեկտեմբեր ամսվա պետական ավարտական քննությունների հայտ ներկայացրած, բայց քննություններին չմասնակցած շրջանավարտներին հնարավորություն կտրվի քննությունները հանձնել հունիս ամսին:\nԱյս մասին ասաց ԳԹԿ մամուլի խոսնակ Խաչանուշ Գրիգորյանը և հավելեց, որ ընդհանուր առմամբ այդ շրջանավարտների թիվը 148-ն է:\n«Այս որոշումը կայացվել է ՀՀ կրթության, գիտության, մշակույթի և սպորտի նախարարության հետ քննարկումների արդյունքում: Հայտագրումը կարելի է կատարել մինչև 2021 թվականի մայիսի 17-ը, ժամը 18:00-ն: Արդեն տևական ժամանակ է ձևաչափ է մշակվել և այդպես են իրականացվում պետական ավարտական քննությունները: Աշակերտների համար, որպեսզի ավելի հեշտ լինի և երկրորդ կիսամյակում կարողանան սևեռվել այն 2 առարկայի վրա, որոնցից միասնական քննություն պետք է հանձնեն, նրանց հնարավորություն է տրվում ավարտական քննությունները հանձնել դեկտեմբերին: Այժմ, այն անձինք, ովքեր դեկտեմբերին հայտագրվել են, սակայն ինչ-ինչ պատճառներով չեն մասնակցել այդ քննությանը, հնարավորություն են ստացել հունիսին մասնակցել»,- նշեց Գրիգորյանը:\nԱրագածոտնի, Արարատի, Տավուշի մարզերից 9-ական շրջանավարտ հունիսին կհանձնի պետական ավարտական քննությունը, Գեղարքունիքի մարզից՝ 2, Կոտայքի մարզից՝ 5, Լոռիից՝ 6, Շիրակից՝ 1, Սյունիքից՝ 4, Վայոց Ձորից՝ 41 շրջանավարտ:\nԵրևան քաղաքից հունիսին քննություն կհանձնի 62 հոգի:\n"
}