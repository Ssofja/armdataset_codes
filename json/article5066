{
    "title": "Կորոնավիրուսի դեմ չպատվաստվող ֆրանսիացիները կարող են ազատվել աշխատանքից |azatutyun.am|",
    "text": "azatutyun.am: Ֆրանսիայի աշխատանքի, զբաղվածության և ինտեգրման նախարար Էլիզաբետ Բորնը հայտնել է, որ կորոնավիրուսի դեմ պատվաստվելուց խուսափող աշխատողների պայմանագրերը կարող են սառեցվել և այդ մարդիկ կարող են ազատվել աշխատանքից:\n«Մենք սահմանել ենք աշխատանքային պայմանագիրը ժամանակավոր դադարեցնելու կարգ այն դեպքում, եթե աշխատողը չի ներկայացնում սանիտարական անցաթուղթ, որոշումը կարող է չեղարկվել , եթե աշխատողը կներկայացնի փաստաթուղթը»,- հայտարարել է նախարար Բորնը:\nՆրա փոխանցմամբ, «իշխանությունները ցանկանում են կիրառել նոր զենքը՝ վակցինան, խուսափելու համար առավել կոշտ միջոցներից, օրինակ, ինքնամեկուսացման ռեժիմից»:\nԿառավարությունը ֆրանսիացի աշխատողներին կտրամադրի վճարովի արձակուրդ աշխատանքային ժամերին պատվաստվելու համար:\nՖրանսիայի Սենատը հավանություն է տվել կորոնավիրուսի համավարակի դեմ պայքարի հարցով կառավարության առաջարկած փաթեթին, որն ուղարկվել է Սահմանադրական խորհրդի քննարկմանը:\nՖրանսիայում պարբերաբար տեղի են ունենում բողոքի ցույցեր պատվաստումների դեմ, բնակիչների մի խումբ պնդում է, որ պատվաստվելու պահանջը խախտում է մարդկանց սահմանադրական իրավքունքները:\nՖրանսիայում պատվաստումը դառնում է պարտադիր բուժաշխատողների, ծերանոցներում աշխատողների, հրշեջների, փրկարարների, ինչպես նաև զինվորականների որոշ խմբերի համար:\nՊատվաստումներից խուսափողներին կարող են ազատել աշխատանքից, իսկ սահմանված կանոնները խախտողներին կարող են տուգանել մեծ գումարով:\n"
}