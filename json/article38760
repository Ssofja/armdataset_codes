{
    "title": "Բակո Սահակյանը կորոնավիրուսի տարածման կանխարգելմանը նվիրված խորհրդակցություն է հրավիրել",
    "text": "Լեռնային Ղարաբաղի նախագահ Բակո Սահակյանն աշխատանքային խորհրդակցություն է հրավիրել՝ նվիրված կորոնավիրուսի տարածման կանխարգելմանն ուղղված աշխատանքներին:\nԱրցախի նախագահի տեղեկատվության վարչությունը հայտնում է, որ որ Բակո Սահակյանը կարևորել է այս ուղղությամբ բոլոր անհրաժեշտ միջոցառումների իրականացումը և հանձնարարականներ տվել շահագրգիռ մարմինների պատասխանատուներին:\nԶեկույցներով հանդես են եկել խորհրդակցությանը մասնակցող առողջապահության և մյուս համապատասխան ոլորտների ղեկավարները՝ անդրադարձ կատարելով Արցախում վարակի տարածման կանխարգելման նպատակով իրականացվող և նախատեսվող աշխատանքներին:\nԽորհրդակցության ընթացքում Սահակյանն անդրադարձել է նաև Արցախի նախագահի և Ազգային ժողովի ընտրությունների նախընտրական քարոզարշավի մեկնարկին: Նախագահն ընդգծել է, որ այս ընտրություններն ունեն չափազանց կարևոր համապետական նշանակություն և, ինչպես բոլոր անցած ընտրությունները, պետք է լինեն ժողովրդավարական, բաց ու թափանցիկ, օրենքի տառին ու ոգուն համապատասխան, անցնեն փոխադարձ հարգանքի և հանդուրժողականության մթնոլորտում: Բոլոր պետական մարմինները իրենց պատասխանատվության շրջանակներում պետք է ապահովեն ընտրությունների պատշաճ մակարդակով անցկացումը:\nԽորհրդակցությանը մասնակցում էին Արցախի պետնախարար Գրիգորի Մարտիրոսյանը, Անվտանգության խորհրդի քարտուղար Արշավիր Ղարամյանը, պաշտոնատար այլ անձինք:\n"
}