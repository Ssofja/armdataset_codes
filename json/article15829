{
    "title": "Նախատեսվում է ստանդարտացման և չափագիտության ազգային մարմին ճանաչել «Ստանդարտացման և չափագիտության ազգային մարմին» ՓԲԸ-ն |hetq.am|",
    "text": "hetq.am: Էկոնոմիկայի նախարարությունը նախատեսում է Հայաստանի ստանդարտացման և չափագիտության ազգային մարմին ճանաչել «Ստանդարտացման և չափագիտության ազգային մարմին» փակ բաժնետիրական ընկերությունը։ Նշենք, որ այն ստեղծվել է «Ստանդարտների ազգային ինստիտուտ» և «Չափագիտության ազգային ինստիտուտ» ՓԲԸ-ների միաձուլման արդյունքում։ \nՆման նախագիծ է քննարկման ներկայացվել իրավական ակտերի նախագծերի հրապարակման միասնական կայքում։\nՆորաստեղծ «Ստանդարտացման և չափագիտության ազգային մարմնի» միջոցով բացառվելու է երկու ՓԲԸ-ների նույնանման գործառույթների իրականացումը։\nԷկոնոմիկայի նախարարությունը հայտնել է, որ 2019 թվականի ֆինանսների նախարարությունում և կառավարությունում կայացած հանդիպումների շրջանակներում քննարկվել են մի շարք պետական կազմակերպությունների, այդ թվում՝ «Ստանդարտների ազգային ինստիտուտ» և «Չափագիտության ազգային ինստիտուտ» ՓԲԸ-ների, կառուցվածքները, ռեսուրսները, դրանց կողմից իրականացվող գործընթացների, մատուցվող ծառայությունների հիմնավորվածություններն ու դրանց շարունակականության ապահովման նպատակահարմարությունը։ Արդյունքում որոշվել է այս երկու ՓԲԸ-ները միաձուլել՝ ստեղծելով նոր «Ստանդարտացման և չափագիտության ազգային մարմին»։\nԻրավաբանական անձանց պետական ռեգիստրի տվյալներով՝ «Ստանդարտացման և չափագիտության ազգային մարմին» ՓԲԸ-ն հիմնադրվել է այս տարվա մարտին։ Դրա միակ բաժնետերը Էկոնոմիկայի նախարարությունն է։\n"
}