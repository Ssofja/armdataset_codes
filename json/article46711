{
    "title": "«Պայմանավորվածությունների» երկրպագուներին հորդորում ենք լուր ստեղծելուց առաջ  դիմել ՀՀ ԿԲ՝ պաշտոնական տեղատվություն ստանալու․ ԿԲ մամուլի քարտուղարն անդրադարձել է դրամի արժեզրկման մասին հրապարակումներին",
    "text": "Կենտրոնական բանկի մամուլի քարտուղար Հարութ Կբեյան-Բերբերյանը ֆեյսբուքյան իր էջում անդրադարձել է դրամի արժեզրկման վերաբերյալ լրատվամիջոցների հրապարակումներին։«ԶԼՄ-ների հարգելի գործընկերներ, Հայաստանի Հանրապետության Կենտրոնական բանկը վարում է լողացող փոխարժեքի քաղաքականություն, ավելին՝ ՀՀ ԿԲ բոլոր գործողությունները, փոխարժեքի առքի և վաճառքի մասին տեղեկատվությունը թափանցիկ են և հրապարակվում են ԿԲ պաշտոնական կայքեջում, ինչը հիանալի հնարավորություն է տալիս վերլուծական աշխատանք կատարողներին տեղեկանալ բոլոր շարժերի մասին:\nՆախկինում էլ եղել են նման բովանդակություն պարունակող, մեկ ԶԼՄ-ի «տեղեկությունների» հիման վրա լույս տեսած լուրեր, որոնք անիմաստ և չհիմնավորված սպասումներ առաջացնելուց բացի այլ «օգտակար» տեղեկատվություն չեն պարունակում և զուրկ են որևէ հիմնավորումից: «Պայմանավորվածությունների» երկրպագուներին հորդորում ենք լուր ստեղծելուց առաջ չզլանալ և դիմել ՀՀ ԿԲ պաշտոնական տեղատվություն ստանալու համար»,- գրել է ԿԲ մամուլի քարտուղարը:Հիշեցնենք, որ «Ժամանակ» օրաթերթը գրել էր, թե իրենց տեղեկություններով՝ կառավարության և Կենտրոնական բանկի միջև ձեռք բերված պայմանավորվածության շրջանակում մինչև տարեվերջ դրամը կարժեզրկվի մոտ 20 դրամով՝ հատելով 500 դրամի հոգեբանական շեմը:\n"
}