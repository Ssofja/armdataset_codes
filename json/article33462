{
    "title": "«Արմփաուեր» ՓԲԸ-ն արտոնություն ստացավ. Այն Երեւանում նոր էլեկտրակայան է կառուցում. կստեղծվի 106 նոր աշխատատեղ |news.am|",
    "text": "news.am: ՀՀ կառավարությունն իր այսօրվա՝ հունիսի 18-ի նիստում որոշեց բավարարել «ԱՐՄՓԱՈՒԵՐ» ՓԲԸ-ի կողմից ներկայացված հայտը գերակա ոլորտում իրականացվող ներդրումային ծրագրի շրջանակներում ներմուծված (ներմուծվող) տեխնոլոգիական սարքավորումները, դրանց բաղկացուցիչ ու համալրող մասերը, հումքը և (կամ) նյութերը ներմուծման մաքսատուրքից ազատելու արտոնությունից օգտվելու համար:\nՀիմնավորման մեջ նշվում է, որ «ԱՐՄՓԱՈՒԵՐ» ընկերության կողմից ներմուծվող ապրանքները օգտագործվելու են էլեկտրաէներգիայի արտադրության համար (250մվտ հզորությամբ գազային վառելիքով աշխատող համակցված ցիկլով էլեկտրակայանի կառուցում) (ք. Երևան)։\nԸնկերությունը 2019 թվականի սեպտեմբերի 12-ին ՀՀ կառավարության N 1231-Ա որոշմամբ ստացել է ԱԱՀ-ի գումարները 3 տարի ժամկետով երկարաձգման արտոնություն:\nԱրդեն իսկ իրականացվել է շուրջ 69 մլրդ դրամի ներդրում: Նախատեսվում է ծրագրի շրջանակում իրականացնել 61 մլրդ դրամի ներդրում ցանկում ներկայացված սարքավորումների ձեռքբերման, իսկ մնացած մասը էլեկտրակայանի կառուցման շինարարական աշխատանքների իրականացման համար: Ներկայումս առկա է 6 աշխատատեղ: Նախատեսվում է ներդրումային ծրագրի շրջանակում ստեղծել 106 նոր աշխատատեղ` 545,000 դրամ միջին աշխատավարձով։\nԿայանի հզորությունը կազմելու է շուրջ 250ՄՎՏ: Միայն հզորության մասով տարեկան իրացման ծավալը կազմելու է շուրջ 20 մլրդ դրամ: Էլեկտրաէներգիայի արտադրության ծավալները որոշվելու են համակարգի օպերատորի կողմից: Արտադրված էլեկտրաէներգիան ամբողջությամբ մատակարարվելու է «Հայաստանի էլեկտրական ցանցեր» ՓԲԸ-ին:\n Արտոնություն ստանալու համար ներկայացված ապրանքների արժեքը կազմում է  14.5 մլրդ դրամ: Մաքսատուրքից ազատման արտոնությունը կազմում է 1․4 մլրդ դրամ:\nՆերմուծվող ապրանքները չեն ներմուծվում ԵԱՏՄ անդամ-երկրներից, քանի որ չեն բավարարում ընկերության տեխնիկական պահանջներին։\n"
}