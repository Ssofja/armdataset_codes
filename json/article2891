{
    "title": "ԱԺ-ն քննարկեց ՊՈԱԿ-ների մասին օրենքում փոփոխությունների նախագիծը |1lurer.am|",
    "text": "1lurer.am: Խորհրդարանն առաջին ընթերցմամբ քննարկեց ԱԺ պատգամավորներ Մխիթար Հայրապետյանի, Հովհաննես Հովհաննիսյանի հեղինակած ««Պետական ոչ առևտրային կազմակերպությունների մասին» ՀՀ օրենքում լրացում կատարելու մասին» օրենքի նախագիծը:\nՆախագծով առաջարկվում է վերոնշյալ օրենքը լրացնել նոր մասով, համաձայն որի՝ օրենքով կարող են սահմանվել իրավասու մարմնի որոշմամբ գործադիր մարմնի պաշտոնում նշանակված կամ ընտրության արդյունքում գործադիր մարմնի պաշտոնում նշանակված անձի լիազորությունների դադարեցման այլ հիմքեր:\nԱռաջարկվող փոփոխությամբ հնարավորություն կստեղծվի համապատասխան ոլորտները կարգավորող օրենքներով ՊՈԱԿ-ի տնօրենների գործունեության արդյունավետության և հաշվետվողականության բարձրացման տեսանելի չափանիշներ սահմանել:\nԸստ գործող օրենքի՝ հնարավորություն չի տրվում լիազոր մարմիններին, կախված ոլորտի առանձնահատկություններից, սահմանել տնօրենի լիազորությունների դադարեցման այլ հիմքեր: Նշված հանգամանքը նվազեցնում է լիազոր մարմինների դերակատարումը՝ տնօրենների աշխատանքի արդյունավետությունը չափելու և այն բարձրացնելու տեսանկյունից:\nՀիմնական զեկուցող Հովհաննես Հովհաննիսյանը, ներկայացնելով օրենքում լրացում կատարելու հրատապությունը, նշեց, որ դատական վեճեր կան, որոնք առաջացել են օրենքի բաց լինելու պատճառով:\nԱԺ առողջապահության և սոցիալական հարցերի մշտական հանձնաժողովի դրական եզրակացությունը հարակից զեկուցմամբ ներկայացրեց Հերիքնազ Տիգրանյանը: Նշվեց, որ հանձնաժողովում ներկայացվել են խմբագրական բնույթի առաջարկներ, որոնք ընդունվել են:\nԱրդարադատության նախարարի տեղակալ Սուրեն Գրիգորյանը ներկայացրեց Կառավարության դրական եզրակացությունը: Նշվեց, որ գործադիրի առաջարկի հիման վրա օրինագիծը լրամշակվել է, ուստի Կառավարությունն առարկություն չունի:\n"
}