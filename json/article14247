{
    "title": "Կառավարությունը հաստատեց զինծառայողների աշխատավարձերի բարձրացման որոշումը |lragir.am|",
    "text": "lragir.am։ Կառավարությունն այսօրվա նիստում հաստատեց զինծառայողների աշխատավարձերի բարձրացման որոշումը։ Պաշտպանության նախարար Դավիթ Տոնոյանն ասաց, որ վարչապետի հանձնարարականի հիման վրա զինծառայողների վարձատրության չափերը բարձրացնելու նպատակով նաև հավելում է նախատեսվում պաշտոնական պարտականությունների ապահովման համար։Զինծառայողների դրամական ապահովվածության չափերը բարձրանում են միջինը 10 տոկոսով։ Նաև հավելումների համահավասարեցում է սպասվում բարձրագույն սպայական կազմի և կրտսեր ենթասպայական և շարքային կազմի միջև։\n«Մոտավորապես ստանալու են հավասարաչափ հավելումներ և Զինված ուժերի գլխավոր շտաբի պետը, և պայմանագրային շարքային զինծառայողը։ Խնդրում եմ ընդունել այսքան սպասված որոշման նախագիծը»,-ասաց Դավիթ Տոնոյանը։Վարչապետ Նիկոլ Փաշինյանը նշեց, որ խոսքն այն մասին է, որ հուլիսի մեկից պետք է բարձրանան զինվորականների աշխատավարձերը։ «Եվ հիմա ուղղակի այս կարգավորումներով լուծում ենք խնդիր, որ կրտսեր կազմի զինծառայողների և հատուկ պայմաններում ծառայություն իրականացնող զինծառայողների համար այդ աշխատավարձի կամ դրամական բավարարաման մակարդակը շատ ավելի բարձր կլինի, քան հայտարարվել է։ Այսինքն՝ մենք ասել ենք, որ 10 տոկոսով կբարձրանա, բայց կրտսեր կազմի և հատուկ պայմաններում ծառայություն իրականացնող զինծառայողների աշխատավարձը կբարձրանա մինչև 20 տոկոսով»,- ասաց նա։«Պարոն վարչապետ, այն զինծառայողները, որոնք առանձնահատուկ պայմաններով են իրականացնում իրենց ծառայությունը, հավելավճար են ստանալու նաև։ Այսինքն՝ բավական մեծ է լինելու տոկոսը»,- ասաց Դավիթ Տոնոյանը։Վարչապետը նշեց, որ այսինքն՝ ստացվում է, որ կրտսեր կազմի և հատուկ պայմաններով ծառայություն իրականացնողների աշխատավարձը շատ ավելի է բարձրանում, քան բարձրագույն սպայական կազմի և ԶՈւ ղեկավարության։Դավիթ Տոնոյանն ասաց, որ տոկոսային առումով աննախադեպ է միանգամից այսքան բարձրացումը։«Ինչպես ասել ենք մեր կառավարության ձևավորման առաջին օրերից այս հարցը լինելու է մեր մշտական ուշադրության կենտրոնում»,- հավելեց վարչապետը։\n"
}