{
    "title": "Իշխանական թևի պատգամավորները փորձում են նվազեցնել ԱԺ-ի սահմանադրական դերը․ Մարուքյան |24news.am|",
    "text": "24news.am: «Իմ քայլ»-ի պատգամավորները մտածում են, որ եթե հիմա քիչ խոսեն դատարանների մուտքերն ու ելքերը փակելու մասին, սահմանադրական խախտումը կանցնի, կգնա։ Այդ մասին խորհրդարանում լրագրողների հետ ճեպազրույցի ժամանակ ասել է ԱԺ «Լուսավոր Հայաստան» խմբակցության ղեկավար Էդմոն Մարուքյանը՝ անդրադառնալով ԱԺ խորհրդի կողմից ԱԺ արտահերթ նիստ հրավիրելու վերաբերյալ ԼՀԿ-ի միջնորդությունը մերժելուն։\nՄարուքյանը կարծում է՝ այս քայլով իշխանական թևի պատգամավորները փորձում են նվազեցնել Ազգային ժողովի սահմանադրական դերը։\n«Եթե երկրում հրատապ մի բան է լինում, ուշացած արձագանքն ո՞ւմ է պետք », - ասել է պատգամավորը և միաժամանակ նշել, որ հնարավոր է՝ իրենք առաջարկեն ԱԺ արտահերթ նիստ գումարել նստաշրջանի ավարտին՝ մայիսի 30–ին։\n«Կդիտարկենք՝ իմաստ ունի՞ այդ օրը արտահերթ նիստ գումարել, թե՞՝ ոչ»,–ասել է Մարուքյանը։\nԱնդրադառնալով վարչապետի կոչին, թե պետք է հրաժարական տան նաև այն դատավորները, որոնք իրենց անաչառ չեն համարում, Մարուքյանն ասել է.\n«Հայտարարությունից հետո երկու օր է անցել, բայց որևէ դատավոր այդ հիմքով հրաժարական չի տվել, եթե իրատեսական լիներ, կտային»։\n"
}