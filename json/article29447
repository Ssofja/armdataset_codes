{
    "title": "ՀՀ և Իսրայելի նախագահները ներկայացրել են նոր կորոնավիրուսի տարածումը հաղթահարելու քայլերը",
    "text": "Հանրապետության նախագահ Արմեն Սարգսյանը մարտի 22-ին հեռախոսազրույց է ունեցել Իսրայելի Պետության նախագահ Ռեուվեն Ռիվլինի հետ։\nՆախագահները տեղեկություններ են փոխանակել իրենց երկրներում նոր կորոնավիրուսի տարածման առկա վիճակի, վարակի կանխարգելման և հաղթահարման ուղղությամբ ձեռնարկվող քայլերի վերաբերյալ։\nՀաշվի առնելով, որ Իսրայելն աշխարհում ունի լավագույն, զարգացած ու առաջադեմ, գիտահետազոտական նորարարությունների վրա հիմնված ժամանակակից բժշկություն և առողջապահական համակարգ, նախագահ Սարգսյանը նշել է, որ Իսրայելի աջակցությունն ինչպես մասնագիտական խորհրդատվության, այնպես էլ սարքավորումների և պարագաների տեսքով զգալի օժանդակություն կլինի Հայաստանի համար կորոնավիրուսի հաղթահարման գործընթացում:\nԱրմեն Սարգսյանի և Ռեուվեն Ռիվլինի պայմանավորվածության համաձայն, հարցի ավելի առարկայական և մասնագիտական քննարկման նպատակով այսօր կամ վաղը հեռախոսազրույց տեղի կունենա երկու կողմերի գործադիր իշխանության առողջապհության մարմինների պատասխանատուների միջև։ Անհրաժեշտության դեպքում կարիքները գնահատելու նպատակով տեսակապի միջոցով կանցկացվի նաև մասնագետների ընդլայնված քննարկում։\nՀեռախոսազրույցի ընթացքում երկու նախագահներն անդրադարձել են Հոլոքոսթի հիշատակին նվիրված 5-րդ միջազգային համաժողովին մասնակցելու նպատակով նախագահ Սարգսյանի Իսրայել Պետություն կատարած այցին, ինչպես նաև ձեռք բերված պայմանավորվածություններին: Հիշյալ այցի շրջանակներում ՀՀ նախագահը հանդիպումներ էր ունեցել Իսրայելի նախագահի և Կնեսետի նախագահի հետ, որոնց ընթացքում բարձրացրել էր Իսրայելի Կնեսետի կողմից Հայոց ցեղասպանության ճանաչման հարցը: ՀՀ նախագահը նաև ելույթ է ունեցել Իսրայելի երկու լավագույն համալսարաններում:\n"
}