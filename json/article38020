{
    "title": "ՓԾ տնօրենը խորհրդակցություն է անցկացրել, մատնանշել թերություններ և հանձնարարել դրանք վերացնել սեղմ ժամկետներում. ԱԻՆ",
    "text": "Արտակարգ իրավիճակների նախարարությունում օգոստոսի 27-ին Փրկարար ծառայության տնօրեն Արմեն Գասպարյանի գլխավորությամբ անցկացվել է խորհրդակցություն: Այս մասին հայտնում է ԱԻՆ-ը:\nՄասնակցել են Փրկարար ծառայության տնօրենի տեղակալները, կառուցվածքային ստորաբաժանումների, Երևանի և մարզային հրշեջ-փրկարարական ջոկատների (ՀՓՋ) պետերը:\nՀանդիպման նպատակն աշխատանքային գործընթացների քննարկումն էր: ՓԾ տնօրենը մատնանշել է կոնկրետ թերություններ և հանձնարարել դրանք վերացնել առավելագույն սեղմ ժամկետներում: Ա. Գասպարյանը բարձր է գնահատել Սևանա լճում ՀՓՋ-ների և Հատուկ նշանակության փրկարարական աշխատանքների իրականացման կենտրոնի գործունեությունը՝ քաղաքացիների անվտանգության ապահովման և պատշաճ հսկողություն սահմանելու առումով:\nՀՓՋ-ների շենքային պայմանների վերաբերյալ զեկուցել են ծառայության տնօրենի տեղակալներ Կարապետ Մանուկյանը և Տիգրան Պետրոսյանը: Նշվել է, որ 11 շինություն այսօրվա դրությամբ հիմնովին վերանորոգման կարիք ունի:\nՓԾ ղեկավարը հանձնարարել է շարունակել ուշադրության տակ պահել նաև COVID-19 համավարակի դեմ տարվող աշխատանքները:\nԽորհրդակցության ավարտին տրվել են հանձնարարականներ՝ կատարողական կարգապահության և աշխատանքի արդյունավետության բարձրացման առնչությամբ:\n"
}