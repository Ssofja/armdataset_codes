{
    "title": "ՏՏ ընկերություններին տրվող դրամաշնորհները կխթանեն ոլորտի նորարարական գաղափարների զարգացումը |armenpress.am|",
    "text": "armenpress.am: Բարձր տեխնոլոգիական արդյունաբերության նախարարությունը կորոնավիրուսի տնտեսական հետևանքների չեզոքացման 17-րդ միջոցառման աջակցության շրջանակում տրամադրելու է երեք տեսակի դրամաշնորհներ՝ նորարարական, կայացած ընկերությունների և համաֆինանսավորվող:\nԱյս մասին ասաց ԲՏԱ նախարարի օգնական, Կորոնավիրուսի տնտեսական հետևանքների չեզոքացման 17-րդ միջոցառման համակարգող Արփի Աբրամյանը:\n«Միջոցառման հիմնական նպատակն է եղել COVID-19 համավարակի պայմաններում բարձր տեխնոլոգիական ընկերություններին տրամադրել աջակցություն, որպեսզի գործատուները կարողանան պահպանել իրենց աշխատատեղերը: Նպատակ ենք ունեցել նաև խթանել ոլորտի նորարարական գաղափարների զարգացմումն ու առևտրայնացումը: Աջակցությունը տրամադրվում է դրամաշնորհի ձևով՝ մրցույթի արդյունքներով հաղթող տնտեսավարողներին: Դրամաշնորհը բաղկացած է 3 մասից՝ նորարարական դրամաշնորհ, կայացած ընկերությունների դրամաշնորհ, ինչպես նաև համաֆինանսավորվող»,- նշեց Աբրամյանը:\nԱջակցության շահառու կարող են լինել ոլորտի այն տնտեսավարողները, որոնք համապատասխանում են «Տեղեկատվական տեխնոլոգիաների ոլորտի պետական աջակցության մասին» ՀՀ օրենքում նշված չափանիշներին, հայտը ներկայացնելու օրվա դրությամբ վերջին 12 ամսվա ընթացքում չունեն հարկային և վարկային ժամկետանց պարտավորություններ, ինչպես նաև հայտը ներկայացնելու օրվա դրությամբ վերջին 12 ամսվա ընթացքում դրամաշնորհ չեն ստացել ԲՏԱ նախարարության կողմից։\n«Նորարարական դրամաշնորհ կարող են ստանալ վերջին 2 տարում ստեղծված ընկերությունները: Դիմել է 141 տնտեսավարող, որոնցից վավեր են ճանաչվել 117-ը, սակայն դրանցից էլ երկրորդ փուլ է անցել 35 հայտ: Այս դրամաշնորհով մենք տրամադրում ենք մինչև 10 մլն դրամ: Կայացած ընկերությունների դրամաշնորհ կարող են ստանալ 2 տարուց ավելի ՀՀ-ում գրանցված և ծառայություններ մատուցող տեխնոլոգիական ընկերությունները, որոնք պատրաստ են մշակել պրոդուկտներ տրամադրում ենք: Տրամադրվում է մինչև 20 մլն դրամ, ընդհանուր առմամբ ստացել ենք 148 հայտ, որոնցից վավեր են ճանաչվել 143-ը, սակայն երկրորդ փուլ է անցել 46-ը:\nՀամաֆինանսավորման դրամաշնորհներ տրամադրվում են այն տնտեսավարողներին, որոնք  կներգրավեն փաստաթղթավորված և հաստատված ներդրումներ։ Տրվում է մինչև 30 մլն, և հայտերն ընդունելու ենք մինչև այս տարվա դեկտեմբերի 1-ը: Դեռևս ստացել ենք 2 հայտ, որոնք գնահատման փուլում են»,- ասաց 17-րդ միջոցառման համակարգողը և հավելեց, որ ընկերություններին դեռևս գումար չի փոխանցվել, քանի որ 1-ին և 2-րդ դրամաշնորհներին դիմածների համար օգոստոսի 20-ին անց է կացվելու երկրորդ փուլ:\nՀայտերի գնահատումն իրականացնում են Բարձր տեխնոլոգիական արդյունաբերության նախարարի հրամանով հաստատված անկախ մասնագիտական մրցութային հանձնաժողովները, որոնք կազմված են ոլորտի ասոցիացիաներից, մասնագետներից և պետական շահառու գերատեսչությունների ներկայացուցիչներից։\nՇարունակությունը՝ armenpress.am-ում\n"
}