{
    "title": "Ավետ Ադոնցը և Դանիայի թագավորության դեսպանը մտքեր  են փոխանակել տարածաշրջանային և միջազգային հարցերի շուրջ",
    "text": "Մարտի 11-ին ԱԳ նախարարի տեղակալ Ավետ Ադոնցն ընդունել է  Հայաստանի Հանրապետությունում Դանիայի Թագավորության նորանշանակ դեսպան Օլե Էգբերգ Միկկելսենին (նստավայրը՝ Կիև)՝ հավատարմագրերի պատճենը հանձնելու կապակցությամբ:\nԱԳ նախարարի տեղակալը շնորհավորել է  Օլե Էգբերգ Միկկելսենին պատասխանատու առաքելության ստանձնման կապակցությամբ և վստահություն հայտնեց, որ նորանշանակ դեսպանն իր ավանդը կունենա հայ-դանիական բարեկամական հարաբերությունների ամրապնդման և երկկողմ օրակարգն առավել ընդլայնելու գործում:\nԶրուցակիցները մտքեր են  փոխանակել երկկողմ օրակարգին առնչվող հարցերի շուրջ՝ առանձնակի շեշտելով առկա ներուժի լիարժեք կիրառման ուղղությամբ համատեղ քայլերի ձեռնարկման անհրաժեշտությունը։\nԱԳ նախարարի տեղակալը դեսպանին համապարփակ տեղեկատվություն է  հաղորդել թուրք-ադրբեջանական ագրեսիայի հետևանքով Արցախում ստեղծված իրավիճակի և առաջացած հումանիտար ճգնաժամի մասին: Վերջինս այս առնչությամբ կարևորել է միջազգային հանրության հնարավորինս լայն աջակցությունը:\nԱԳ նախարարի տեղակալն ու Դանիայի դեսպանը մտքեր  են փոխանակել նաև տարածաշրջանային և միջազգային հարցերի շուրջ։\n"
}