{
    "title": "Սննդի ծառայությունների արտապատվիրակման պրակտիկան կկիրառվի նաև ոստիկանությունում |pastinfo.am|",
    "text": "pastinfo.am: Ոստիկանությունում սննդի մատուցման ծառայությունները կբարելավվեն։ Կառավարությունն այսօր հավանության տվեց որոշման նախագծին, որի համաձայն՝ ոստիկանությանը թույլատրվում է կազմակերպել փակ, նպատակային մրցույթով գնման գործընթաց՝ ոստիկանության զորքերի համար ճաշարանային սննդի մատուցման ծառայությունները ձեռք բերելու համար։\nՀՀ ոստիկանապետ Վահե Ղազարյանն ասաց, որ նախագծով նախատեսվում է Դավթաշենի 2-րդ թաղամասի և Ծովակալ Իսակովի 25 հասցեում տեղակայված զորամասերից որոշակի տարածքներ 5 տարի ժամկետով անհատույց օգտագործման հիմունքներով տրամադրել մրցույթի արդյունքում հաղթող ճանաչված կազմակերպությանը՝ ճաշարանային սննդի մատուցման աշխատանքներն այդ տարածքներում իրականացնելու համար։\nՀՀ վարչապետ Նիկոլ Փաշինյանն ասաց, որ Պաշտպանության նախարարությունից հետո այս պրոցեսը շարունակվում է նաև այլ նախարարություններով. «Սա սննդի ծառայությունների արտապատվիրակման պրակտիկան է, որն արդարացնում է իրեն, ինչը չի նշանակում՝ անթերի է, որպեսզի այդ համակարգն ինստիտուցիոնալ, ամբողջական կայանա, պետք է շարունակենք լավարկել այն բոլոր ուղղություններով։ Հիմա ոստիկանությունը նույնպես քայլ է անում այդ ուղղությամբ»,-ասաց վարչապետը։ՀՀ արդարադատության նախարար Ռուստամ Բադասյանն էլ հավելեց, որ քրեակատարողական հիմնարկներում այդ գործընթացն արդեն ավարտված է և բոլոր 12 ՔԿՀ-ներում գործում են։\n"
}