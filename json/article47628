{
    "title": "ԵՊՀ պրոռեկտոր է նշանակվել Էլինա Ասրիյանը |news.am|",
    "text": "news.am: ԵՊՀ փիլիսոփայության եւ հոգեբանության ֆակուլտետի ընդհանուր հոգեբանության ամբիոնի դոցենտ Էլինա Ասրիյանը նշանակվել է «Երեւանի պետական համալսարան» հիմնադրամի հումանիտար եւ հասարակագիտական մասնագիտությունների գծով պրոռեկտոր:\nԱյսօր տեղի ունեցած ԵՊՀ ռեկտորատի ընդլայնված նիստի ժամանակ ԵՊՀ ռեկտորի ժամանակավոր պաշտոնակատար Գեղամ Գեւորգյանը տեղեկացրեց, որ «Երեւանի պետական համալսարան» հիմնադրամի հումանիտար եւ հասարակագիտական մասնագիտությունների գծով պրոռեկտոր է նշանակվել Էլինա Ասրիյանը:\nՆա հայտնեց, որ Բնական եւ ճշգրիտ մասնագիտությունների գծով պրոռեկտորի նշանակման վերաբերյալ համաձայնություն է ձեռք բերվել՝ մեկ ամսից հաստատելու այժմ ՀՀ ԳԱԱ մաթեմատիկայի ինստիտուտի տնօրեն Ռաֆայել Բարխուդարյանի թեկնածությունը:Ինչ վերաբերում է Միջազգային համագործակցության եւ հասարակայնության հետ կապերի գծով պրոռեկտորի նշանակմանը, Գեղամ Գեւորգյանը փաստեց, որ այն կլինի նախքան նոր ուսումնական տարվա սկիզբը, իսկ Ընդհանուր հարցերով պրոռեկտորի պաշտոնը կշարունակի զբաղեցնել Արարատ Մալխասյանը:\n"
}