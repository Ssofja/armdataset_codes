{
    "title": "Ֆրանսիայի Վալանսի քաղաքապետը դատապարտել է ադրբեջանական ագրեսիան Հայաստանի դեմ\r\n\r\n |armenpress.am|",
    "text": "armenpress.am: Ֆրանսիայի Վալանս քաղաքի քաղաքապետ Նիկոլա Դարագոնը դատապարտել Հայաստանի դեմ Ադրբեջանի սանձազերծած ագրեսիան.\n«Հուլիսի 12-ից սկսած Ադրբեջանը հարձակողական գործողություններ է սկսել ՀՀ սահմանամերձ Տավուշի մարզի ուղղությամբ։ Մենք խորապես մտահոգված ենք մեր հայ ընկերների և առանձնապես` մեր քույր քաղաք Իջևանի համար։\nԱյդ տարածաշրջանում, որը Լեռնային Ղարաբաղի հակամարտության կարգավորման շուրջ խաղաղ բանակցությունների քմահաճույքից կախված իրական պայթուցիկ է, ցանկացած ուժային գործուղություն կարող է այն հասցնել քաոսային իրավիճակի։\nԻնչպես հայ, այնպես էլ ադրբեջանցի զինվորների մահերին ավելանում է նաև Չինարի, Մովսես հայկական գյուղերի և նույնիսկ Բերդ քաղաքի ռմբակոծությունների հետևանքով քաղաքացիներին պատճառված տառապանքը։\nՄենք մտահոգվում ենք մեր քույր քաղաք, Տավուշի մարզկենտրոն Իջևանի բնակչության համար, որն այժմ ապրում է անապահովության մի ժամանակաշրջան։ Ցանկանում ենք նրանց հայտնել մեր լիարժեք աջակցությունը։\nՄի քանի օր առաջ Ադրբեջանի նախագահ Իլհամ Ալիևը Լեռնային Ղարաբաղի հակամարտության կարգավորման համատեքստում խոսել էր պատերազմի մասին։ Վերջին օրերի իրականությունը մեզ ստիպում է մտածել, որ Բաքուն Լեռնային Ղարաբաղի հակամարտության կարգավորման համար ընտրել է ռազմական տարբերակը՝ բացահայտ կերպով հարձակում գործելով Հայաստանի վրա։\nԵս խստորեն դատապարտում եմ Հայաստանի դեմ ուղղված ադրբեջանական ագրեսիան և միջազգայնորեն ճանաչված սահմանների խախտումը պետք է արդարացիորեն դատապարտվի։\nՀուսով եմ՝ մեր իշխանությունները հնարավորինս շուտ Բաքվից կպահանջեն դադարեցնել Հայաստանի դեմ իրականացվող ռազմական գործողությունները և միջազգային հանրությունը վճռականորեն հանդես կգա այդ ագրեսիայի դեմ, որը կարող է խաթարել Հարավային Կովկասի տարածաշրջանի անկայուն հավասարակշռությունը:\nՀիշեցնեմ, որ Հայաստանը հյուրընկալել է Ֆրանկոֆոնիայի վերջին միջազգային գագաթաժողովը և վերջինիս հետ Ֆրանսիան ունի պատմականորեն շատ սերտ կապեր։ Մեր երկրի կողմից անգործությունը հանդուրժողականության ազդակ կարող է հանդիսանալ անընդունելի ագրեսիայի նկատմամբ»։\n"
}