{
    "title": "Բաբկեն Թունյանը երեկվա միջադեպի մասին |lragir.am|",
    "text": "lragir.am: Երեկ խորհրդարանում ծեծկռտուքը տեղի ունեցավ բաբկեն Թունյանի եւ Էդմոն մարուքյանի ելույթներից հետո: Միջադեպի կապակցությամբ խոսել է  ԱԺ «Իմ քայլը» խմբակցության պատգամավոր, տնտեսական հարցերի մշտական հանձնաժողովի նախագահ Բաբկեն Թունյանը:\nՊարոն Թունյան, Դուք Ձեր մեղքի բաժինն ունե՞ք երեկվա ծեծկռտուքում, թե ոչ:\nԵս միայն մի առումով եմ մեղքի բաժին զգում, որ կարևոր օրակարգը թողած, երբեմն ստիպված եմ անդրադառնալ առանձին անհեթեթությունների:\nՄի ամբողջ խմբակցություն անհեթեթությո՞ւն եք անվանում:\nԵս անվանում չտվեցի: Ով կվերցնի իր վրա, ուրեմն այդ անհեթեթություններին էլ անդրադարձել եմ:\nԱմեն դեպքում՝ նաև իշխանության վարկանիշի առումով չե՞ք կարծում, որ լուրջ վերանայման կարիք ունեք:\nՏեղի ունեցածը, բնականաբար, լավ միջադեպ չէ, բայց ես իմ խոսքում երբեք որևէ մեկին չեմ վիրավորում: Եթե  լինում են քաղաքական հայտարարություններ, դրանց հնչում է քաղաքական պատասխան, իսկ ով այդ ամենը այլ կերպ է հասկանում, և դա վերածվում է անձնական վիրավորանքների, և հեգնական տոնով խոսում է, իմ կարծիքով, ունի իր մեղքի բաժինը:\nՎեճը սկսեց զարգանալ հեռախոսահամարի հետ կապված Մարուքյանի դիտարկումներից հետո, մասնավորապես, Էդմոն Մարուքյանն ասում էր՝ եթե 120 հոգի ձեզ զանգել է, դուք եք այդ համարը տվել ամբիոնից:\nԻրենց պատգամավորներից մեկը տեղից ձեռք բարձրացնելով ուրախ-ուրախ ասում էր՝ ես եմ տվել:\nՏեղի ունեցածն ի՞նչ հետևանք կունենա երկու խմբակցությունների աշխատանքի վրա: Ի վերջո, ԼՀԿ-ի պատգամավորները նաև ձեր հանձնաժողովում էլ կան:\nԺամանակը ցույց կտա, մենք հակված ենք նորմալ աշխատանքի և, բնականաբար, բոլոր խմբակցություններում էլ, մեր ընդդիմադիր գործընկերների մեջ էլ կան մարդիկ, որոնց հետ հաճույքով աշխատում ենք, աշխատել ենք ու կարծում եմ՝ կշարունակենք աշխատել:\nՇարունակությունը՝ lragir.am-ում\n"
}