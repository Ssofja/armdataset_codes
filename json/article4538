{
    "title": "Իտալիայում 4,5 միլիոն մարդ վերադառնում է աշխատանքի |armenpress.am|",
    "text": "armenpress.am: Իտալիայում ուժի մեջ է մտել կորոնավիրուսի հետևանքով մտցված սահմանափակումները թուլացնելու որոշումը:\nՏԱՍՍ գործակալությունը տեղեկացնում է, որ սահմանափակումների թուլացումը վերաբերում է արտադրական ու շինարարարական գործունեությանը. այստեղ աշխատանքները կանգնեցվել էին մարտի 22-ին: Սահմանափակումների թուլացման արդյունքում աշխատանքի է վերադառնում 4,5 մլն մարդ: Նրանք կարող են օգտվել հասարակական տրանսպորտից:\nԱմեն դեպքում, իտալացիների առօրյա կյանքում, շատ բան չի փոխվում, առևտրի կենտրոնները, ռեստորանները, բարերը, մարզասրահները, լողավազանները, վարսավիրանոցները կմնան փակ: Այն մարդիկ, որոնց գործունեությունը կապված է այս ոլորտների հետ, դեռ կմնան տանը՝ փաստացի առանց վարձատրության: Առայժմ չեն բացվում նաև ուսումնական հաստատություններն ու մանկապարտեզները: Քննությունները կկազմակերպվեն առցանց:\nՄայիսի 3-ի տվյալներով մեկ օրվա ընթացքում գրանցվող վարակի նոր դեպքերի թիվը Իտալիայում կազմում է 1 400: Այն համավարակի բռնկումից ի վեր ամենացածր ցուցանիշն է երկրում:\n"
}