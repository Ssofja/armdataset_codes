{
    "title": "Վիտալի Բալասանյանը պաշտոնապես սպառնում է կրկնել Բերձորը. Սասնա ծռեր",
    "text": "«Սասնա ծռեր»-ը հայտարարություն է տարածել, որում մասնավորապես ասվում է․ «2019 թ  ապրիլի 9-ին ՀՀ Արցախի մարզի Ասկերանի շրջանի վարչական մարմինների եւ համայնքների ղեկավարների՝ անվտանգության հարցերով խորհրդակցության ժամանակ Արցախի անվտանգության խորհրդի քարտուղարի պաշտոնը զբաղեցնող Վիտալի Բալասանյանը, կոպիտ կերպով եւ բացահայտ ցինիզմով անցել է իր պաշտոնեական լիազորությունները եւ, չարաշահելով իր պաշտոնեական դիրքն ու վարողի իրավունքը՝ խորհրդակցությունը վերածել է Սասնա Ծռեր համահայկական կուսակցության ու Սասնա Ծռեր արցախյան կուսակցության նկատմամբ ոչ իրավաչափ գործողություններ կատարելու եւ նրանց անդամների նկատմամբ բռնություն գործադրելու անհրաժեշտության քննարկման:\nՊետականորեն գրանցած եւ օրինական կերպով գործող քաղաքական կուսակցությունների նկատմամբ բռնության եւ այլ հակաիրավական քալեր կատարելու վերաբերյալ իր պնդումները նա ձգտել է հիմնավորել այն հանգամանքով, որ նրանք քաղաքական կարծիք են հայտնում, որ Արցախը ՀՀ մարզ է, ինչպես նաեւ նախատեսում են խաղաղ ավտոերթ կազմակերպել Երեւանից դեպի Արցախ:\nԲացի այդ՝ մատնացույց անելով խորհրդակցությանը մասնակցող Ասկերանի շրջանի Բերքաձոր համայնքի ղեկավար Գեղամ Գրիգորյանին, որը «Սասնա Ծռեր» արցախյան կուսակցության քարտուղարության համակարգողն է, փորձել է նրան սպառնալի ոճով երկընտրանքի առջեւ կանգնեցնել՝ ստիպելով հրաժարվել իր քաղաքական հայացքներից կամ հեռանալ դահլիճից:\nԳեղամ Գրիգորյանից ստանալով իրավունքի, սահմանադրականության եւ օրինականության հղումներով հիմնավորված արժանապատիվ ու իրավաչափ պատասխան, Վիտալի Բալասանյանն էլ ավելի է կոշտացրել իր դիրքրոշումը եւ բոլորի ներկայությամբ նրան բացեիբաց սպառնացել է, թե փոխանցիր քո ընկերներին, որ եթե այս անգամ էլ փորձեն ավտոերթով գալ Արցախ, ապա իրենց համար շատ ավելի վատ կլինի, քան եղավ Բերձորի ժամանակ:\nՎիտալի Բալասանյանի՝ ՀՀ իշխանություններին, ՀՀ քաղաքացիներին եւ քաղաքական կազմակերպություններին իրար հետեւից մարտահրավերներ նետելու, նախկինում կատարված բռնություններն անհրաժեշտ ու տեղին համարելու, այդ բռնությունները կրկնելու  սպառնալիքներ հնչեցնելու վարքագիծն ու գործողությունները ոչ միայն անհամատեղելի են պետական բարձր պաշտոնի հետ, այլեւ ենթակա են քրեաիրավական գնահատականների եւ պատասխանատվության:\nԱնվտանգության ոլորտի բարձրաստիճան պաշտոնյայի դիրքից դրսեւորված՝ քաղաքական կազմակերպություների, նրա անդամների եւ աջակիցների նկատմամբ նրա վերաբերմունքն ու սպառնալիքներն առավել վտանգավոր եւ իրական են այն պարզ պատճառով, որ Արցախի բոլոր շրջանների ուժային մարմինների ղեկավարները դրանք կարող են ընդունել որպես բարձրագույն իշխանության հրաման ու հանձնարարություն եւ, ըստ այդմ՝ իրագործել դրանք նույն բերձորյան տարբերակով:ՀՀ իշխանություններից եւ բոլոր պատկան մարմիններից ու պաշտոնատար անձանցից պահանջում ենք ըստ իրենց լիազորությունների.\nքաղաքական եւ/կամ իրավական գնահատականներ տալ Վիտալի Բալասանյանի կողմից ՀՀ քաղաքացիների նկատմամբ նրանց քաղաքական հայացքների եւ գործողությունների համար բռնություն կատարելու սպառնալիքներ հնչեցնելու, ինչպես նաեւ մարդու եւ քաղաքացու հիմնարար իրավունքների եւ ազատությունների, մասնավորապես՝ ազատ գործելու, մտքի, խոսքի եւ կարծիք հայտնելու ազատությունների, ազատ տեղաշաժվելու, հավաքների ազատության, գաղափարախոսական բազմակարծության,\nբազմակուսակցականության, այլակարծության հիմքով խտրականության չենթարկվելու, օրենքի առջեւ հավասարության, միավորումներ, այդ թվում՝ կուսակցություններ ստեղծելու ու դրանց անդամագրվելու իրավունքների ոտնահարման կամ դրանց ոտնահարման սպառնալիքների փաստերին,\nայդ գնահատականների հիման վրա լուծել նրա հետագա պաշտոնավարման եւ քրեաիրավական պատասխանատվության հարցը»:\n"
}