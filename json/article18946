{
    "title": "200 միլիոն դրամի ներդրում՝ Ախթալա խոշորացված համայնքում․ ՀՏԶՀ",
    "text": "Այսօր ՏԿԵ նախարարության` Հայաստանի տարածքային զարգացման հիմնադրամի գործադիր տնօրեն Արթուր Սողոմոնյանը և ՀՏԶՀ –ի «Սոցիալական ներդրումների և տեղական զարգացման» ծրագրի համակարգող Գոռ Դարբինյանն այցելել են Ախթալա համայնք, որտեղ իրականացվել են խոշոր ներդրումներ: Այս մասին տեղեկացնում է ՀՏԶՀ-ն։\nԱյցի նպատակն էր տեղում ծանոթանալ «Ախթալա խոշորացված համայնքի կոմունալ սպասարկման ոլորտի տեխնիկական վերազինում, գյուղատնտեսության աջակցություն և տրանսպորտային համակարգի ձևավորում» ծրագրի արդյունքներին, որի ընդհանուր արժեքը կազմում է շուրջ 200 միլիոն դրամ:\nՎերը նշված ծրագրի երկրորդ բաղադրիչով Ախթալա խոշորացված համայնքն արդեն իսկ ստացել է 101 միլիոն դրամի գույք, այդ թվում՝ 150 աղբաման, հացահատիկային կոմբայն, միկրոավտոբուս և մեկ ինքնաթափ մեքենա, ևս մեկ աղբատար մեքենա կստանա առաջիկա երկու շաբաթվա ընթացքում: Ընթացիկ տարում համայնքը կստանա նաև բազմաֆունկցիոնալ էքսկավատոր, շարքացան, սրսկիչ, խոտհավաք և խոտհնձիչ:\nՀՏԶՀ Գործադիր տնօրեն Արթուր Սողոմոնյանը տեղում հանդիպեց համայնքի ղեկավարի և բնակիչների հետ։ Նա նախ շնորհավորեց համայնքի ներկայացուցիչներին համայնքի կարողությունների զարգացման առումով և հույս հայտնեց, որ խոշորացված համայնքում հետայսու ավելի կհեշտանան գյուղատնտեսական աշխատանքներն, և կբարելավվի համայնքային ծառայությունների որակը: Բացի այդ` համայնքը սեփական պահանջարկը բավարարելուց զատ` հնարավորություն կունենա էականորեն ավելացնել սեփական եկամուտները:\nԱխթալա համայնքի ղեկավար Արկադի Թամազյանը և համայնքի բնակիչները շնորհակալություն հայտնեցին հյուրերին` ծրագրի հաջող իրականացման համար` նշելով, որ համայնքում ընթացող գյուղատնտեսական աշխատանքները, շնորհիվ այս ծրագրի, կիրականացվեն առավել արդյունավետ:\nՆերդրումները կատարվել են ՀՀ կառավարության, Համաշխարհային բանկի և համայնքի կողմից իրականացվող Սոցիալական ներդրումների և տեղական զարգացման (ՍՆՏԶ) ծրագրի երկրորդ բաղադրիչի՝ «Միջհամայնքային սոցիալական և տնտեսական զարգացման նախաձեռնությունների աջակցություն» ծրագրի շրջանակներում, որի ընդհանուր ղեկավարումն իրականացվում է ՀՀ տարածքային կառավարման և ենթակառուցվածների նախարարության կողմից:\n"
}