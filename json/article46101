{
    "title": "Ալիկ Միրզաբեկյանը հիշել է, որ 2008-ին զորքեր են բերվել Երևան, Մովսես Հակոբյանը պատմել է, թե ինչ է հանձնարել Քոչարյանը Լևոն Երանոսյանին |hetq.am|",
    "text": "hetq.am: Մարտի 1-ի գործի շրջանակներում հարցաքննվել են 2008-ին պաշտպանության նախարարի տեղակալի պաշտոնը զբաղեցնող Ալիկ Միրզաբեկյանը և այժմ գլխավոր ռազմական տեսուչի պաշտոնը զբաղեցնող Մովսես Հակոբյանը:\nՔոչարյանի վերաբերյալ դատական նիստի ընթացքում նրա պաշտպան Հայկ Ալումյանը, ի թիվս մի շարք բարձրաստիճան պաշտոնյաների ցուցմունքների, հրապարակեց նաև հատվածներ Հակոբյանի և Միրզաբեկյանի ցուցմունքներից:\nՆրանք երկուսն էլ հարցաքննվել են վկայի կարգավիճակով, Ալիկ Միրզաբեկյանը ևս հիշել է Մանվել Գրիգորյանի՝ ընդդիմության կողմն անցնելու վերաբերյալ խոսակցությունն ու Քոչարյանի մտահոգությունը, ասել է, որ փետրվարի 23-ի հայտնի խորհրդակցությունից այլ բան չի հիշում:\n«Դրանից հետո հիշում եմ, որ հաջորդող օրերին զորքեր էին բերում Երևան: Մարտիմեկյան իրադարձությունների մասին լսել եմ լուրերից, հեռուստացույցից: Հիշում եմ, որ 0038 հրամանին, որը շահարկվում է այժմ մամուլում, ես չեմ ծանոթացել, չեմ կարող հայտնել, թե ինչու: Հիշում եմ նաև, որ մարտի 1-ին նախագահ Քոչարյանը հրամանագիր ստորագրեց արտակարգ դրություն հայտարարելու մասին: Այլ տեղեկություններ ինձ հայտնի չեն, քանի որ ես որևէ հարցում ներգրավված չեմ եղել և իմ ենթակա ստորաբաժանումները որևէ գործողության չեն խառնվել»,- ասել է Միրզաբեկյանը:\nՄովսես Հակոբյանը ևս մասնակցել է փետրվարի 23-ին նախագահի նստավայրում անցկացված խորհրդակցությանը: Հակոբյանը հիշել է, որ, բացի Մանվել Գրիգորյանից, քննարկվել է նաև պաշտպանության նախարարի մյուս տեղայալ Գագիկ Մելքոնյանի հավանական մասնակցությունը քաղաքական գործընթացներին:\n«Նախագահ Քոչարյանը զայրացել է Միքայել Հարությունյանի վրա և նրան ասաց, թե այդ ի՞նչ նախարար է, որ իր տեղակալների գտնվելու վայրի մասին տեղեկություններ չունի: Քոչարյանը Լևոն Երանոսյանին հանձնարարեց, որ գնա ու Մանվել Գրիգորյանին ասի, որ իրերն հավաքի ու ... լինի իր տուն: Ես այդքանն եմ հիշում այդ խորհրդակցությունից: Ընդհանուր խորհրդակցության իմաստն, իմ պատկերացմամբ, կայանում էր նրանում, որ Ռոբերտ Քոչարյանը ցանկանում էր, որ ողջ զինված ուժերի անձնակազմն անմիջապես իրենից լսեն, թե ինչպես է պատժելու այն զինվորականներին, ովքեր կփորձեն ներքաշվել քաղաքական պրոցեսներին»,- Հակոբյանի ցուցմունքը մեջբերել Հայկ Ալումյանը՝ նշելով, որ այն դատարանները, որոնք մինչև հիմա քննել են Քոչարյանի կալանքի հարցը, չեն իմացել այս ցուցմունքների գոյության մասին:\n"
}