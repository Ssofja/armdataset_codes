{
    "title": "«Սանիթեք». Բազմիցս դիմել ենք` ՀՀ վարչապետին հանդիպելու խնդրանքով",
    "text": "«Սանիթեք» ընկերության տնօրինությունը հայտարարել է, որ բազմիցս նամակներով դիմել է երկրի վարչապետին հանդիպելու և իրավիճակը ներկայացնելու խնդրանքով, սակայն բոլոր նամակները մնացել են անպատասխան: Այդ մասին ասվում է ընկերության տարածած հայտարարության մեջ, որով վերջինս արձագանքել է ՀՀ վարչապետ Նիկոլ Փաշինյանի և քաղաքապետ Հայկ Մարությանի ֆեյսբուքյան ուղիղ եթերում կայացած քննարկմանը:\n«Ըստ երևույթին, քաղաքապետի արձագանքները բավարար էին:Ընկերությունը, հրավերի դեպքում, պատրաստակամ էր մասնակցելու օգոստոսի 13-ին տեղի ունեցած աշխատանքային քննարկմանը, որպեսզի վարչապետը և հասարակությունը հնարավորություն ունենային լսելու իրավիճակի երկու կողմերին։ Սակայն համախմբված զրպարտությունը շարունակվում է և նպատակը պարզ է:\nՀայտնում ենք մեր համաքաղաքացիներին, որ չնայած «Սանիթեք»-ն իր վերջին ասուլիսին շատ անկեղծ էր՝ ընկերությունը առաջիկայում կրկին մեկ անգամ ևս հանդես կգա և կետ առ կետ կանդրադառնա երեկվա աշխատանքային հանդիպման ընթացքում հնչած ողջ ապատեղեկատվությանը, որպեսզի չխեղաթյուրվի հասարակական կարծիքը»,-ասվում է հայտարարության մեջ:\n"
}