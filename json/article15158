{
    "title": "Թուրքիայում 3 ամսում 213 լրագրող դատարանի առաջ է կանգնել |ermenihaber.am|",
    "text": "ermenihaber.am: 2019թ. երկրորդ քառորդի ընթացքում Թուրքիայում մամուլի և խոսքի ազատության ոտնահարումների վերաբերյալ զեկույց է հրապարակվել: Զեկույցի հեղինակը «Լրագրողներ առանց սահմանների» (RSF) իրավապաշտպան կազմակերպության Թուրքիայի ներկայացուցիչ և «Bianet»-ի թղթակից Էրոլ Օնդերօղլուն է:\nԶեկույցի համաձայն՝ ապրիլ, մայիս և հունիս ամիսներին Թուրքիայում ձերբակալվել է 14, դատարանի առաջ է կանգնել 213 լրագրող: Նույն ժամանակահատվածում 10 լրագրող հարձակման է ենթարկվել:\nԼրագրողների վերաբերյալ կայացված դատական որոշումներով 70 անձ ընդհանուր առմամբ դատապարտվել է 493 տարվա ազատազրկման: 197 լրագրողի համար դատարանին ներկայացվել է ծանր ռեժիմի ցմահ բանտարկության դատապարտելու պահանջ:\nԱրձանագրվել է, որ հուլիսի 1-ի դրությամբ թուրքական բանտերում մի քանի տասնյակ ազատազրկված լրագրողներ կան: Նրանց ամենից հաճախ առաջադրվող մեղադրանքը զինված կամ ահաբեկչական խմբավորման անդամ լինելը կամ նման խմբավորման քարոզչություն կատարելն է:\nԶեկույցի հեղինակը հիշեցրել է, որ RSF-ի հեղինակած «Մամուլի ազատության համաշխարհային ինդեքսում» Թուրքիան 180 երկրների շարքում 157-րդ տեղն է զբաղեցրել: «Թուրքիայում իշխանություններն իրենց վերահսկողության տակ են վերցրել դատական համակարգը, իսկ «TRT»-ի և «Anadolu»-ի նման կառույցները ավելի են հեռացվել իրենց անկախ և ժողովրդավարական բնույթից», - ասված է զեկույցի վերաբերյալ կատարված մամուլի հաղորդագրությունում:\nԶեկույցում Թուրքիայի իշխանությունները մեղադրվել են մարտի 31-ին և հունիսի 23-ին անցկացված Ստամբուլի քաղաքապետի ընտրությունների ընթացքում լրագրողների դեմ կիրառված ֆիզիկական բռնության նկատմամբ անտարբեր մնալու մեջ: Արձանագրվել է նաև, որ վերջին երեք ամիսների ընթացքում Էրդողանին ուղղված քննադատությունների և նրա վերաբերյալ կարծիքների պատճառով 7 քաղաքացու մեղադրանք է առաջադրվել, նրանցից մեկը արդարացվել է, երկուսը այս պահին արդեն դատապարտվել են ազատազրկման:\n"
}