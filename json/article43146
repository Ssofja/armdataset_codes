{
    "title": "Նախընտրական քարոզարշավը հնարավորություն է, որ բոլորը կանգնեն ժողովրդի առաջ, մեղադրանքները բարձրաձայնեն, ապացույցները ներկայացնեն․ Նիկոլ Փաշինյան",
    "text": "Արտահերթ ընտրությունների մասին ես մի քանի անգամ խոսել եմ, այդ թվում՝ ԱԺ ամբիոնից, խոսել եմ հարցադրման ձևով՝ իսկ ինչո՞ւ այն ուժերը, որ պահանջում են վարչապետի հրաժարականը, չեն պահանջում ԱԺ արտահերթ ընտրություններ, որովհետև իշխանության ճակատագիրը պետք է որոշի ժողովուրդը, և ժողովրդի կամարտահայտությունը ի ցույց դնելու ձևերից մեկը խորհրդարանական ընտրություններն են, այն պարագայում, երբ հրապարակում ժողովրդի կամարտահայտություն հնարավոր չի լինում ի ցույց դնել այն պայմաններում, երբ ընդդիմությունը վայելում է հսկայական ֆինանսական, լրատվական, կազմակերպչական ռեսուրսների։ Այս մասին Հանրային ՀԸ-ին տված հարցազրույցում ասաց ՀՀ վարչապետ Նիկոլ Փաշինյանը՝ պատասխանելով հարցին, թե արդյո՞ք պլաններ են փոխվել վարչապետի հրապարակած ճանապարհային քարտեզում, քանի որ վերջինս խոսել է արտահերթ ընտրությունների մասին։\nՆա նշեց, ոչ իր առաջարկի մեջ կոնկրետ ժամկետներ չկան, մյուս կողմից էլ կարող է հույս ունենալ, որ ճանապարհային քարտեզում նշված հարցերի առաջին շերտը առնվազն կարող է ավելի արագ լուծվել, քան ի սկզբանե նախանշվել է։\nՀարցին, թե այդ դեպքում ինչ կոնսուլտացիաների մասին է խոսքը, վարչապետը պատասխանեց․\n«Առաջին հերթին խորհրդարանական ուժերի հետ խորհրդակցությունների մասին է, քանի որ այսօրվա մեր օրենսդրությամբ խորհրդարանական արտահերթ ընտրություններ անցկացնելու միայն մի մեխանիզմ կա․ վարչապետը հրաժարական է տալիս, ԱԺ-ն երկու անգամ վարչապետ չի ընտրում, և նշանակվում են խորհրդարանական արտահերթ ընտրություններ, և սրա համար պետք է համաձայնություն ձեռք բերել խորհրդարանական ուժերի հետ։ Կամ կա այլ տարբերակ, որ մենք փոփոխություններ ենք իրականացնում Սահմանադրության մեջ, և խորհրդարանը ստանում է ինքնալուծարման և խորհրդարանական արտահերթ ընտրություններ նշանակելու լիազորություն։ Ինչու եմ խորհրդակցությունների հրավեր անում, քանի որ կարևոր է, որ որոշումը լինի ոչ թե կառավարության կամ խորհրդարանական մեծամասնության միանձնյա որոշմամբ, այլ դրա շուրջ որոշակի ըմբռնում ձեռք բերվի»,- նշեց նա։\nԸնդդիմության այն պնդումներին, որ քանի դեռ Նիկոլ Փաշինյանը վարչապետ է և հավակնում է մնալ մինչ ընտրությունները, երկրում անկայունություն է լինելու, վարչապետն արձագանքեց, որ կան մարդիկ, որ պահանջում են, որ ինքը հրաժարական տա, կան մարդիկ, որ պահանջում են, որ հրաժարական չտա։\n«Հարցը հետևյալն է․ ինչու ենք մենք ելնում այն կանխավարկածից, որ այդ մարդկանցից մի մասի ձայնը պետք է լսվի, մյուսինը չլսվի։ Ես առաջարկում եմ մեխանիզմ, որով լսվի բոլորի ձայնը, և դրանց հարաբերակցությունը լինի կշռելի և չափելի։ Սա հանրային համերաշխություն ձևավորելու մեխանիզմ է։ Բանավեճը հետևյալի մեջ է՝ ով պետք է որոշի իշխանության ճակատագիրը։ Իշխանության ճակատագիրը պետք է որոշի ժողովուրդը»,- ասաց Փաշինյանը։\nԽոսելով պարտության մասին՝ նա պատմեց, որ երկու օր առաջ, երբ հանդիպել է զորացրված քաղաքացիների հետ, նրանք պատմել են մի դրվագ, թե ինչպես ջոկատը գնացել և փորձել է սպառված զենք-զինամթերքը համալրել, տալով կոնկրետ անձի անուն՝ ասել են, որ վերջինս հրաժարվել է իրենց զենք տալ, իսկ իրենք ստիպված են եղել կոտրել պահեստի դռները և տեսել են, որ այն ամբողջությամբ լիքն է անհրաժեշտ զենք-զինամթերքով։ Վարչապետի խոսքով՝ եթե սա հաստատվի, պարտության պատճառների դրվագներից մեկը կլինի։\n«Երբեք չեմ խուսափի պատասխանատվությունից, բայց մյուս կողմից, նույնքան կարևոր եմ համարում, որ այս պատերազմի մասին ամբողջ ճշմարտությունը հայտնի դառնա։ Ես հիմա չեմ կարող դատավճիռ կայացնել․ հնարավոր է՝ իրականությունը մի փոքր այլ է եղել։ Ի վերջո, կան տասնյակ վկայություններ այն մասին, թե ինչպես մարդիկ, այդ թվում բարձրաստիճան դեռևս հայկական վերահսկողության ներքո գտնվող բնակավայրերից ընդհուպ հանել են փողոցի լուսավորությունը՝ նշելով, որ դա պետք է իրենց հետ տանել։ Կարող է` սուտ են ասում, բայց այս ամենը պետք է պարզաբանվի։ Եվ կան այդպիսի մարդիկ էլ, որ կապ ունեն ընդդիմության հետ»,- ընդգծեց նա։\nԴարձյալ անդրադառնալով ընտրություններին՝ Փաշինյանն ասաց, որ նախընտրական քարոզարշավը հնարավորություն է, որ բոլորը կանգնեն ժողովրդի առաջ, մեղադրանքները բարձրաձայնեն, ապացույցները ներկայացնեն, և մարդիկ էլ կատարեն իշխանության տնօրինողի իրենց դերը։\n"
}