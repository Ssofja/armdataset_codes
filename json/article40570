{
    "title": "Ադրբեջանի ԶՈՒ-երի հանցանքների մասին ՀՀ ՄԻՊ-ը հաղորդումներ է ուղարկել ընդհանուր իրավազորությամբ երկրների դատախազություններ, ոստիկանություններ. սա Օմբուդսմանի կողմից նման հաղորդում անելու 1-ին փորձն է",
    "text": "Իմ ստորագրությամբ ադրբեջանական զինված ուժերի պատերազմական հանցանքների վերաբերյալ հաղորդումներ են ուղարկվել այն պետությունների դատախազության ու ոստիկանության մարմիններ, որոնք ունեն ընդանուր իրավազորություն (general jurisdiction): Այս մասին ֆեյսբուքյան իր էջում գրել է ՀՀ ՄԻՊ Արման Թաթոյանը:\n«Այդ հաղորդումները վերաբերում են ադրբեջանական զինված ուժերի կողմից մեր հայրենակիցներին խոշտանգելուն, այդ թվում` գլխատումներին, անմարդկային վերաբերմունքին, զոհվածների մարմինների նկատմամբ անարգանքին, մարմնի մասեր կտրելուն և այլն:\nՀաղորդումների հետ միասին այդ երկրների իրավապահ մարմիններին է ներկայացվել օբյեկտիվ բնույթի 223 ապացույց՝ տեսանյութեր ու լուսանկարներ, այդ ապացույցների մանրամասն վերլուծություններ:\n103 տեսանյութ ադրբեջաներենից կամ թուրքերենից անգլերեն ու ռուսերեն լեզուներով թարգմանվել, և թարգմանություներն ենթագրերով տեղադրվել են տեսանյութերում, տեսանյութերում արվել են հնարավոր բոլոր իդենտիֆիկացումները: Տեսանյութերն ամրագրվել են նաև Մարդու իրավունքների պաշտպանի աշխատակազմի լոգոյով՝ ի նշան տեղեկությունների հավաստիության:\nԻրավական ամրագրում է ստացել  և վերլուծվել 120 լուսանկար, այդ թվում՝ նրանք, որոնք վերաբերում են ադրբեջանցի զինվորականների կողմից մեր ռազմագերիների սոցիալական ցանցերն ապօրինի մուտք գործելուն ու դրանք ապօրինի կառավարելուն:\n Հաղորդումների մեջ ներառվել են հետևյալ հիմնական հարցերը.\n1) քաղաքացիական անձանց, բանտարկյալների ու վիրավորների կանխամտածված սպանություն,\n2) ռազմագերիների և քաղաքացիական անձանց խոշտանգում և անմարդկային վերաբերմունք,\n3) զոհվածների մարմինների նկատմամբ անարգանք,\n4)  ջիհադիստների և ահաբեկիչների օգտագործումն Արցախի դեմ պատերազմում.\n5) քիմիական տարրեր պարունակող զանգվածային ոչնչացման զինատեսակների կիրառում.\n6) հայկական կողմի ռազմագերիների սոցիալական ցանցերի ապօրինի կառավարում ադրբեջանցի զինվորականների կողմից:\nՏեսնենք` ընթացքն ինչ ցույց կտա: Որքան հասկանում եմ, Օմբուդսմանի կողմից նման հաղորդում ներկայացնելն առաջին փորձն է երբևէ:\nԱյս հսկայածավալ աշխատանքը կատարվել է մեր աշխատակազմի ու փորձագետների ջանքերով:\nՇնորհակալություն եմ հայտնում մեր գործընկեր Գուրգեն Պետրոսյանին՝ աջակցության համար»,- գրել է Թաթոյանը:\n"
}