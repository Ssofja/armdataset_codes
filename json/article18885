{
    "title": "Նիկոլ Փաշինյանի սելֆին իրանահայերի համար բարդություններ է ստեղծել. զրույց Ատրպատականի Հայոց թեմի առաջնորդի հետ |hetq.am|",
    "text": "hetq.am։ 2019թ. փետրվարի 27-ին Հայաստանի վարչապետ Նիկոլ Փաշինյանի այցն Իրանի Իսլամական Հանրապետություն բարդություններ է առաջացրել իրանահայ համայնքի համար, թեև թե' համայնքը, թե' վարչապետը խանդավառված էին այդ հանդիպումից։ Փաշինյանը, ոգևորված Թեհրանի «Արարատ» մարզամշակութային միությունում իրանահայերի հետ հանդիպումից, սելֆի արեց եւ անմիջապես հրապարակեց այն։\n«Արցախը Հայաստան է և վերջ» գրությամբ պաստառը, որը փակցված էր Թեհրանի «Արարատ» մարզամշակութային միության պատին, երևացել էր վարչապետի հրապարակած լուսանկարում։ Իրանի ադրբեջանցիները այս սելֆին սոցիալական ցանցերում տարածել են՝ տարբեր մակագրություններով և լուրջ քննարկումների թեմա դարձրել, հակահայկական լուրջ խմորումներ են ծավալվել Իրանում, ինչի հետևանքով իրանահայերի կյանքն ու գործունեությունը հայտնվել է իրանական հատուկ ծառայությունների խիստ վերահսկողության ներքո:\nԱյժմ իրանահայերը որևէ միջոցառում նախաձեռնելու կամ իրականացնելու համար պետք է ծրագիրը մանրակրկիտ ներկայացնեն կառավարությանը, հատուկ ծառայություններին, եւ միայն հավանության արժանանալուց հետո այն իրականացնեն: Նախկինում հայ համայնքն իր միջոցառումները կազմակերպում էր՝ առանց մանրամասն հաշվետվություն ներկայացնելու:\nԽնդիրներն առավել ակնառու են Ատրպատականի շրջանում՝ Թավրիզում, Ուրմիայում և հարակից բնակավայրերում, որոնք առավելապես ադրբեջանցիներով են բնակեցված:\nՀուլիսի 24-ին Ատրպատականի նահանգում՝ իրանա-ադրբեջանական սահմանի մոտակայքում գտնվող հայկական Սուրբ Ստեփանոս վանքում արարողություն կար: Նախօրեից արդեն հատուկ ծառայությունների ներկայացուցիչները տեղեկացված էին, որ եկեղեցում հյուրեր կան, իսկ առավոտյան եկեղեցում միջոցառում է նախատեսված: Նրանք մի քանի անգամ հետաքրքրվել և ստուգել էին, թե ովքեր են հյուրերը և ինչ են անում:\nԱտրպատականի Հայոց թեմի առաջնորդ Գրիգոր եպիսկոպոս Չիթճեանի հետ զրուցել ենք իրանահայերի, վարչապետի այցից հետո ստեղծված լարվածության և հայկական ժառանգության մասին:\nԽիստ լարվածություն է զգացվում այստեղ անձնակազմի, իրանահայերի և հատուկ ծառայության աշխատակիցների միջև: Հատուկ ծառայությունների աշխատակիցների կողմից խիստ վերահսկողություն կա եկեղեցու, մարդկանց և տեղի ունեցող միջոցառումների նկատմամբ: Մի՞շտ է այսպիսի հսկողություն իրականացվում իրանահայերի նկատմամբ:\nՓոքրամասնություններ որտեղ որ կան, որ համայնքներում և երկրներում որ կան, միշտ օղակի մեջ պետք է պահվեն՝ դրական իմաստով, այսինքն՝ ուշադրության տակ: Պարզ է, չէ՞, որ գիտությունն ասում է՝ մեծը կկլանի փոքրին: Ծովի օրենքն է: Իսլամական երկրներում իրենք մեծամասնություն են կազմում: Այստեղ ապրում են փոքրամասնություններ՝ քրիստոնյա, սյունի, հրեական համայնքներ: Սրանք եթե միշտ ուշադրության կենտրոնում չեն, ապա իրենց շուրջ միշտ ապահովագրական գոտի կա, որպեսզի, իրենց բացատրությամբ, մենք խաղաղ ու հանգիստ ապրենք: Փաստորեն, իրենց ասածի մեջ ճշմարտություն կա: Իսլամական ուրիշ երկրներ էլ կան, որոնք գմբեթի վրա խաչ չեն թողնում կանգնեցնել: Գնացեք Դուբայ, Շարժա, մենք այնտեղ նոր եկեղեցի ունենք, բայց խաչ չես կարող գմբեթի վրա դնել:\nԻԻՀ-ի պարագայում հայերը եկվոր տարր չեն: Հայերը բնիկ են՝ հատկապես Ատրպատականում, որը Հայաստանի մեկ մասնիկն է եղել որոշ կարճ ժամանակ: Թադևոս առաքյալն ինչու է եկել այստեղ, եթե հայ չկար: Եկել է այստեղ հայերին քրիստոնեությունը տարածելու: Ատրպատականն անընդմեջ հայ ժողովուրդ ունեցել է: Գաղթել են, գնացել են Ռուսաստան, ուրիշ երկրներ, բայց միշտ հայ եղել է: Սա երկրին, պետությանը ստիպում է հարգել այս մարդկանց գոյությունը: Գոյություն ասելով՝ միայն ֆիզիկական գոյությունը չէ, այլ ապահովել նրանց կյանքը և իրենց կրոնական ազատությունը: Ամենակրիտիկական պահը ԻԻՀ հաստատման տարիներին էին, երբ հայկական դպրոցները փակեցին, հետո տեսան, որ՝ ոչ, հայ տարրն այստեղ կարևոր տարր է, շինարար տարր է, վտանգավոր տարր չէ, երկրի համար պատիվ բերող տարր է, աշխատասեր ժողովուրդ է: Մինչև հիմա մի տեղ գնաս, հայերի մասին խոսես, ասում են՝ լավ արհեստավոր են, ճշմարտախոս են, մի բան ասեն՝ ճիշտ ժամանակին կիրարկեն, խոսք տան՝ կհարգեն: Այս ձևով է ճանաչված հայն այստեղ: Ուրեմն՝ այս տարրն ինչո՞ւ կորցնել: Ինչո՞ւ համար եկեղեցիները փակել, պարտադրել իրենց ուզածները կամ իսլամական շարիաթով այստեղ կառավարել հայերին, որոնք Իրանում մեծագույն քրիստոնյա փոքրամասնությունն են: Տեսան, որ վնաս չկա սրանցից, ասացին՝ թող իրենց կյանքով ապրեն: Սրանք չեն շատանալու այնքան, որ կարողանան մյուսներին կլանել իրենց մեջ: ԻԻՀ համար մենք վտանգ չենք ներկայացնում, ընդհակառակը՝ դրական ներկայություն ենք: Բայց, ինչպես ասացի, բոլոր փոքրամասնությունները մի օղակի մեջ պիտի լինեն իրենց անվտանգության համար, ինչպես իրենք են բացատրություն տալիս:\nԴուք հավատո՞ւմ եք այդ բացատրությանը:\nԴեպքեր պատահել են, որոնք մեզ մտածել են տալիս, որ կարևոր է այդ ապահովությունը: Օրինակ՝ այսօր քաղաքները զուտ քաղաքացիներով կազմված չեն, Թավրիզում ինչքան բնիկ թուրքեր կան, այստեղ գալիս անցնում են, եկեղեցի են տեսնում, ասում են՝ էս ինչ է: Այս վանքը (խոսքը Սուրբ Ստեփանոսի մասին է-հեղ.), որտեղ հիմա գտնվում ենք, միշտ գալիս են Նախիջևանից, Բաքվից, ասում են՝ ինչ հայ, ինչ քրիստոնյաներ, սրանց ի՞նչ էսքան խաղեր եք տալիս: Զարմանում են, որ իսլամական հանրապետությունում նման բան կա: Բայց դրանք գյուղացիներ են, որոնք չեն ճանաչում հային, մշակույթի հասկացողություն չունեն, պատմություն չեն իմանում, գալիս են, ման են գալիս: Քաղաքների ժողովուրդն այստեղ այդ գյուղացիներից կազմված տարրերից են, և այդ կացության մեջ այդ ապահովությունը պետք է:\nԻրանահայերի հետ զրույցներից հասկանալի է, որ վերջին շրջանում այս վերահսկողությունը է'լ ավելի է խստացել:\nԱպրիլի 24-ը մեզ համար ամենազգայուն կետերից մեկն է: Թավրիզում մենք դա շատ ծածուկ ենք անում: Այս տարի եկեղեցուց դուրս եկանք, հուշարձանի մոտ մեր ծաղիկները դրեցինք, և անմիջապես ամեն մարդ իր դենը գնաց, երբ որ մենք նախկինում հուշարձանի մոտ արարողություն էինք անում, մեր սրբերի բարեխոսական կարգն այնտեղ էինք անում: Հիմա ամեն ինչ եկեղեցու մեջ ենք անում: Շենքերի մեջ նայողներ կան (նկատի ունի՝ Թավրիզի եկեղեցուն հարակից շենքերի՝ եկեղեցու և դրա բակի տեսանելիությունը): Բայց ոչ թե այդ շենքերի մեջ նայողներն են վտանգավոր կամ որ դիպուկահարներ կան այնտեղ, այլ այսօրվա աշխարհի պատերազմն ընթանում է մեդիայով: Մի բան կնկարեն ու կգցեն համացանց: Հիմա մեդիան է աշխարհում մեկին սպանելու, մյուսին տապալելու, երրորդին՝ վատաբանելու կամ քարտեզից ընդհանրապես ջնջելու գործիքը: Այդ ամբողջ հզորությունն ու ներուժն այսօր մեդիան ունի: Ուզում ես Թավրիզի ողջ հասարակության միտքը պղտորեն, երկու նկար գցի, և արդեն հերիք է:\nՇարունակությունը՝ hetq.am-ում\n"
}