{
    "title": "Եվրամիությունը Իրանի ԱԳ նախարարին հրավիրել է Բրյուսել |tert.am|",
    "text": "tert.am: ԵՄ արտաքին գործերի և անվտանգության քաղաքականության գերագույն ներկայացուցիչ Ժոզեֆ Բորելը «Իրանի ԱԳ նախարար Մոհամադ Ջավադ Զարիֆին հրավիրել է Բրյուսել՝ քննարկելու Իրաքում ապաԷսկալացման հարցը»: Այս մասին ասված է ԵՄ արտաքին քաղաքականության ծառայության հայտարարության մեջ, գրում է Reuters գործակալությունը:\nԲորելը խորը մտահոգություն է հայտնել Բաղդադի օդանավակայանի շրջակայքում ԱՄՆ-ի ավիահարվածի հետևանքով Իսլամական հեղափոխության պահապանների կորպուսի «Ղոդս» հատուկ ստորաբաժանման ղեկավար, գեներալ Ղասեմ Սուլեյմանիի սպանության կապակցությամբ, գրում է աղբյուրը:\nԲորելը Իրանին կոչ է արել «ուշադիր մտածել ցանկացած արձագանքի մասին» և Զարիֆին հրավիրել է Բրյուսել՝ քննարկելու Մերձավոր Արևելքի իրադրությունը և Թեհրանի հետ միջուկային գործարքը պահպանելու հարցը:\nԻրանի գերագույն հոգևոր առաջնորդի ռազմական խորհրդականը կիրակի օրը հայտարարել էր, որ Միացյալ Նահանգների կողմից իր երկրի ամենաազդեցիկ հրամանատարներից մեկի սպանությանը Իրանի պատասխանը, անկասկած, ռազմական պատասխան կլինի «ռազմական օբյեկտների դեմ»:\n"
}