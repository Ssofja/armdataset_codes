{
    "title": "Որոշ կարգավորումներ վիճելի են. նախագահը ստորագրել է տնտեսական մրցակցությանն առնչվող օրենքների փաթեթը",
    "text": "«Տնտեսական մրցակցության պաշտպանության մասին» օրենքում փոփոխություն կատարելու մասին» օրենքը և դրա հետ փոխկապակցված 15 օրենքների փաթեթը (այսուհետ՝ Օրենքներ) Ազգային ժողովի կողմից Հանրապետության նախագահի ստորագրմանն են ներկայացվել 2021 թվականի մարտի 10-ին:\nՀանրապետության նախագահի աշխատակազմը հանգամանալից ուսումնասիրել է Օրենքները, քննարկումներ կազմակերպել տվյալ ոլորտի շահագրգիռ անձանց հետ և համապատասխան վերլուծություն ներկայացրել Հանրապետության նախագահին:Կատարված վերլուծությունից կարելի է եզրակացնել, որ Օրենքների որոշ կարգավորումներ վիճելի են և պարունակում են որոշակի ռիսկեր տնտեսավարողների բնականոն և առանց ավելորդ խոչընդոտների գործունեության իրականացման համար:Հանրապետության նախագահը գործարար միջավայրի խրախուսման համար կարևորում է իրավական կարգավորումների հստակությունն ու որոշակիությունն ապահովելու անհրաժեշտությունը, ինչպես նաև իրավասու մարմինների կողմից Օրենքների բարեխիղճ և բարձր պատասխանատվությամբ կիրառումը:Հանրապետության նախագահը, ըստ Սահմանադրության, չունի Օրենքներն իր առարկություններով և առաջարկություններով, հետագա քննարկման համար Ազգային ժողով վերադարձնելու լիազորություն: Նման հնարավորության դեպքում, հանգամանալից և բազմակողմանի քննարկումների միջոցով հնարավոր կլիներ առաջարկել լուծումներ, որոնք կկարգավորեին ոլորտում առկա խնդիրները, և ընդունել առավել հավասարակշռված oրենքներ: Այս առումով Նախագահը նպատակահարմար է գտնում, որ իրավասու մարմինները հանդես գան համապատասխան օրենսդրական նախաձեռնությամբ՝ ուղղված գործարար միջավայրի ազատականացմանը և բարելավմանը:Հանրապետության նախագահը ստորագրել է Օրենքները: Ստորագրելով Օրենքները՝ Հանրապետության նախագահը Սահմանադրությամբ իրեն վերապահված լիազորությունների շրջանակում հետևելու է դրանց կիրառմանը և իրավակիրառ պրակտիկան գնահատելուց հետո կանդրադառնա Օրենքների առանձին դրույթները Սահմանադրական դատարանում վիճարկելու հարցին:\n"
}