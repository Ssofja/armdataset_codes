{
    "title": "ՀՌՀ-ն բաշխեց հանրապետական և մայրաքաղաքային սլոթերի համար դիմած հեռուստաընկերությունների միավորները |armenpress.am|",
    "text": "armenpress.am: Հեռուստատեսության և ռադիոյի հանձնաժողովի անդամները բաշխեցին հանրային մուլտիպլեքսում սլոթի օգտագործման լիցենզավորման հանրապետական սփռման մրցույթին և հանրային մուլտիպլեքսում սլոթի օգտագործման ձևավորման մայրաքաղաքային սփռման մրցույթին դիմած հեռուստաընկերությունների միավորները:  Հանձնաժողովի նախագահ Տիգրան Հակոբյանը հայտնեց, որ հանրապետական սլոթերի քանակը դարձել է 5, իսկ մայրաքաղաքային սլոթերինը` 7:\n«Դեկտեմբերի 30-ին կնքվեց միջկառավարական պայմանագիր` Հայաստանի և Ռուսաստանի միջև, որի համաձայն` ռուսական մեկ հեռուստաալիք ստանում է հանրապետական ծածկույթ, և երկու հեռուստաալիք ստանում են մայրաքաղաքային սփռման արտոնագիր, այդ պայմանագրից հետո հանրապետական սլոթերի քանակը դարձել է 5, իսկ մայրաքաղաքային սլոթերինը` 7»,- ասաց Հակոբյանը:\nՀանրապետական սփռման մրցույթին մասնակցելու համար հայտ էին ներկայացրել 12 հեռուստաընկերություն, որից 3-ը դիմել էին միայն հանրապետական սփռման մրցույթին, իսկ 9-ը` միաժամանակ հանրապետական և մայրաքաղաքային:\n«Միայն մայրաքաղաքային սփռման մրցույթին մասնակցելու համար ներկայացվել էր 4 հայտ, սակայն հունվարի 8-ին «Սկիզբ մեդիա կենտրոն» ՍՊ ընկերությունը, իսկ հունվարի 13-ին «Հայաստանի հանրային հեռուստաընկերություն» ՓԲ ընկերությունները ներկայացրին իրենց դիմումները, որով նրանք հետ կանչեցին իրենց հայտերը, ուստի չեն մասնակցում այս մրցույթին»,- նշեց Տիգրան Հակոբյանը:\nՀանձնաժողովը միավորները բաշխել է հետևյալ կերպ.\nՀանրապետական ծածկույթ`\n\n«Արմենիա TV» ՓԲԸ- 713 միավոր\n«Հուսաբեր» ՓԲԸ (Երկիր Մեդիա)- 688\n«Շանթ» ՍՊԸ- 680\n«ATV» ՍՊԸ- 670\n«Մուլտիմեդիա կենտրոն TV» ՓԲԸ- 663\n«Շարք» ՍՊԸ-ն (5-րդ ալիք)- 657\n«Հայկական երկրորդ հեռուստաալիք» ՍՊԸ- 626\n«Արմնյուզ» ՓԲԸ- 613\n«Մելտեքս» ՍՊԸ-ն (Ա1+)- 545\n«Freenews» ՍՊԸ- 531\n\nՄայրաքաղաքային ծածկույթ`\n\n«Արփի մեդիա» ՍՊԸ- 542\n«Դար 21»- 492\n«Մո TV մեդիահոլդինգ» ՓԲԸ- 463\n«Շանթ սպորտ» ՍՊԸ- 216\n\n«Ամենաբարձր թվանշանները հավաքած հեռուստաընկերությունները լրացնում են հանրապետական մուլտիպլեքսը, այն հեռուստաընկերությունները, որոնք ավելի քիչ միավոր են հավաքել, նրանք տեղ են զբաղեցնում մայրաքաղաքային մուլտիպլեքսում»,- նշեց Տիգրան Հակոբյանը:\n"
}