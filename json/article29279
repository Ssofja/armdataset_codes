{
    "title": "Հայաստանում կբարելավվի դպրոցների ֆինանսավորման գործընթացը |armenpress.am|",
    "text": "armenpress.am: Հանրապետությունում հանրակրթական հաստատությունների ֆինանսավորման գործընթացը կբարելավվի, փոփոխությունների է ենթարկվում դպրոցների ֆինանսավորման կարգը:  ՀՀ կրթության, գիտության, մշակույթի և սպորտի նախարարի տեղակալ Ժաննա Անդրեասյանը նշեց, որ դպրոցների նախկինում սահմանված մեկ սովորող թվով հաշվարկը փոխարինվում է առավել ճկուն սկզբունքով: Սովորողի թվով հաշվարկի պահանջը փոխարինվում է ըստ հաստատության տիպի, իրականացվող կրթական ծրագրերի առանձնահատկությունների։\n«Գործող կարգն էական խնդիրներ է առաջացնում փոքրաթիվ աշակերտական համակազմ ունեցող դպրոցներում: Ցավոք, այդ դպրոցները քիչ չեն մեր հանրապետությունում, հատկապես, մարզերում: Ֆինանսավորման նոր կարգը հնարավորություն կտա ավելի ճկուն քաղաքականություն վարել և դպրոցները պատշաճ  ֆինանսավորել»,-ասաց Ժաննա Անդրեասյանը: Նրա խոսքով, դպրոցների ֆինանսավորումը կարող են խրախուսել նաև լրացուցիչ տարբերակներով:\nԺաննա Անդրեասյանն ընդգծեց, որ դպրոցների ֆինանսավորման դրույթը վերաձևակերպվել է այնպես, որ նախարարությունն ունենա ճկուն գործելու հնարավորություն: Աշակերտների թվով դպրոցների ֆինանսավորումն, ըստ նախարարի տեղակալի, բերում էր նրան, որ հանրակրթական հաստատությունները փորձում էին դասարանները կազմել աշակերտների առավելագույն թվով:\n«Օրինակ, եթե դասարանի աշակերտների առավելագույն թիվ սահմանված է 35, ապա հենց այդքան թվով էլ կազմվում են դասարանները, ինչը բարդացնում է ուսուցչի գործը: Այլ կերպ դպրոցները վարվել չէին կարող, որովհետև ֆինանսավորվում էին սովորողների թվով: Հիմա դասարանի թվով ֆինանսավորումը հնարավորություն կտա ավելի շատ դասարաններ կազմավորել՝ քիչ երեխաներ ընդգրկելով ամեն դասարանում»,-ասաց Ժաննա Անդրեասյանը:\n"
}