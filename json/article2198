{
    "title": "ԱԱԾ-ի քննչականի նկատմամբ վստահությունը կորցրել ենք. Դավիթ Սանասարյանի փաստաբաններ |aysor.am|",
    "text": "aysor.am։ Դավիթ Սանասարյանին առաջադրվել է հանիրավի մեղադրանք, այսօր լրագրողների հետ հանդիպմանն ասաց վերջինիս փաստաբան Ինեսսա Պետրոսյանը։\n«Նա որևէ արարք չի կատարել, ինչի համար կարող է քրեական պատասխանատվության ենթարկվել, այս ամենը շինծու է, որը իրականացվել է ԱԱԾ քննչական դեպարտամենտի կողմից», - ասաց նա։\nՍանասարյանի մյուս փաստաբան Արսեն Սարդարյանն էլ ասաց, թե այս քրեական գործի հարուցումը բացառում է մեղադրյալի կարգավիճակը Սանասարյանի համար։\nՓաստաբանն ասաց, թե կորցրել են վստահությունը ԱԱԾ-ի քննչականի նկատմամբ։\n«Հիմա թե քննչական մարմինն է այսպիսի կոպիտ սխալ թույլ տալիս պաշտոնյայի նկատմանբ, թե ինչ-որ ստորգետնյա ջրեր կան, որ չենք տեսնում, այնուամենայնիվ, մենք ունենք փաստ՝ անձն, ով իր ամբողջ կյանքը նվիրել է պայքարին, հենց նույն պայքարի ընթացքում սկսում է քրեական հետապնդման ենթարկվել», - ասաց Արսեն Սարդարյանը։\nԴավիթ Սանասարյանն էլ ասաց, թե երբ պետք է սկսեին ուսումնասիրությունը հեմոդիալիզի պարագաների վերաբերյալ, իրեն զգուշացրել են, որ մտնում է մի դաշտ, որտեղ լուրջ հակահարձակում է լինում։\n«Իմ պատասխանը հստակ է եղել՝ մեզ չի հետաքրքրում՝ ովքեր են, ինչ են, օրինականությունը, ամեն դեպքում, պետք է պահպանվի», - ասաց Սանասարյանը։\n"
}