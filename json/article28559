{
    "title": "Մյասնիկյան պողոտայի մոտ 1,5 հա բուսածածկույթ է այրվել․ ԱԻՆ",
    "text": "Ճգնաժամային կառավարման ազգային կենտրոնն օգոստոսի 10-ին, ժամը 15։25-ին ահազանգ է ստացել, որ Երևանի Մյասնիկյան պողոտայի՝ «Տիտան Օիլ» ՍՊԸ-ին հարակից տարածքում, այրվում է խոտածածկ տարածք։\nԴեպքի վայր են մեկնել ԱԻՆ փրկարար ծառայության Երևան քաղաքի փրկարարական վարչության հրշեջ-փրկարարական ջոկատների երեք մարտական հաշվարկ և Հրդեհաշիջման և փրկարարական աշխատանքների կազմակերպման բաժնի հերթապահ խումբը։\n«Հայտարարվել է հրդեհի բարդության «1 ԲԻՍ» կանչ․ դեպքի վայր են մեկնել ԱԻՆ ՓԾ Երևան քաղաքի փրկարարական վարչության հրշեջ-փրկարարական ջոկատից ևս մեկ մարտական հաշվարկ»,- ասվում է հաղորդագրության մեջ։\nՀրդեհը մեկուսացվել է ժամը 16։50-ին, մարվել՝ 17։19-ին։ Այրվել է 1,5 հա բուսածածկույթ և Մյասնիկյան 57/3 հասցեում գտնվող չբնակեցված տան տանիքի փայտե ծածկը՝ մասամբ։\n"
}