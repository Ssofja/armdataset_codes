{
    "title": "ՔՏՀԱ տեսչական մարմինը Շենգավիթում հանրային տրանսպորտի 7 տասնյակ մշտադիտարկում է արել, կազմել է 8 վարչական արձանագրություն",
    "text": "Նոր ուսումնական տարվա մեկնարկին ուղևորահոսքի թվի աճով պայմանավորված՝ սեպտեմբերի 1-ին ՀՀ քաղաքաշինության, տեխնիկական և հրդեհային անվտանգության տեսչական մարմինը ՀՀ ոստիկանության, ՀՀ առողջապահական և աշխատանքի տեսչական մարմնի հետ համատեղ ուժեղացված հսկողություն է իրականացրել Երևանի Շենգավիթ վարչական շրջանում։ Այս մասին տեղեկացնում է ՔՏՀԱ տեսչական մարմինը:\nՏեսչական մարմինների դիտակետում է եղել Covid-19-ի հակահամաճարակային կանոնների պահպանման մակարդակը։ Ըստ այդմ՝ ուսումնասիրվել է կանոնավոր ավտոմոբիլային, տրոլեյբուսային, տաքսամոտորային ուղևորափոխադրում իրականացնող 70 տրանսպորտային միջոց, կազմվել 8 վարչական արձանագրություն։\nՎերահսկողական աշխատանքից զատ՝ ՔՏՀԱ տեսչական մարմնի տրանսպորտային անվտանգության մասնագետներն ուղևորներին ու վարորդներին հատկապես ուղևորահոսքի աճի պայմաններում հակահամաճարակային կանոնները խստորեն պահպանելու պարտադիր կատարման ցուցումներ են տվել։\nCovid-19-ի տարածումը կանխարգելուն միտված հանրային տրանսպորտի վերահսկողությունը կլինի շարունակական։\n"
}