{
    "title": "Կառավարությունը ցանկանում է ընդլայնել հայտարարատու պաշտոնատար անձանց ցանկը\r\n\r\n |armenpress.am|",
    "text": "armenpress.am:  ՀՀ Ազգային ժողովի պետական-իրավական հարցերի մշտական հանձնաժողովը հավանություն է տվել Կառավարության հեղինակած «Հանրային ծառայության մասին» օրենքում փոփոխություններ և լրացումներ կատարելու մասին» և դրան կից օրենքների նախագծերի փաթեթին: Փաթեթը հանձնաժողովի նիստում ներկայացրել է Արդարադատության նախարար Ռուստամ Բադասյանը:\nՆախարարը նշել է, որ նախագծերը հակակոռուպցիոն ոլորտում իրականացվող քայլերի շարունակությունն են, որով ակնկալվում է կատարելագործել հայտարարագրման ինստիտուտը, ինչը հնարավորություն կտա ապահովել հայտարարատու պաշտոնատար անձանց գործունեության թափանցիկությունը:\nՆախագծով մասնավորապես առաջարկվում է վերանայել  հայտարարատու պաշտոնատար անձանց ցանկը և հայտարարագրման պարտականություն նախատեսել նաև Երևան համայնքի աշխատակազմի քարտուղարի,  ավագանու անդամների, համայնքների աշխատակազմերի քարտուղարների համար, 15 հազար և ավելի բնակչություն ունեցող համայնքների ավագանու համար: Առաջարկվում է նաև սահմանել պաշտոնատար անձի կողմից փաստացի տիրապետվող անշարժ գույքը, տրանսպորտային միջոցները, թանկարժեք գույքը հայտարարագրելու պահանջ: Առաջարկվում է ընդլայնել նաև գույքի հայտարարագրման ժամանակ ներկայացվող տեղեկատվության շրջանակը:\nԱրդարադատության նախարարը նշել է, որ առաջարկվում է ներդնել ծախսերի հայտարարագրման ինստիտուտ, սահմանել հայտարարագրման ենթակա ծախսերի տեսակները և ծախսերի վերաբերյալ ներկայացվող տեղեկատվության շրջանակը:\nՆախագծով Կոռուպցիայի կանխարգելման հանձնաժողովն օժտվել է օպերատիվ-հետախուզական գործունեություն իրականացնող մարմիններին դիմելու և անհրաժեշտ տեղեկություններ ստանալու իրավասությամբ՝ հայտարարագրերի վերլուծության ընթացքում գույքի փաստացի տիրապետումը ստուգելու և քրեական ենթամշակույթին հարելու հնարավորության ուսումնասիրության նպատակով:\n"
}