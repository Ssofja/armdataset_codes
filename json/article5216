{
    "title": "Կառավարությունը սկսել է տեսակավորել իր թափոնները «Recycle it!» ծրագրի շրջանակներում",
    "text": "2018թ․-ին մեկնարկած «Recycle it!» նախագծի շրջանակներում, որը ֆինանսավորվում է ՄԱԶԾ-ԳԷՀ Փոքր դրամաշնորհների ծրագրի և Կոկա Կոլա հիմնադրամի կողմից, ՀՀ Կառավարությունը` ներառյալ 12 նախարարությունները և նրանց ստորաբաժանումները, սկսել են տեսակավորել պլաստիկը, թուղթը, մետաղը և/կամ ապակին։ Ծրագիրն իրականացվում է «Այ Էս Էս Դի» Համայնքների կայուն զարգացման նորարարական լուծումներ» հասարակական կազմակերպության (ISSD ՀԿ) կողմից։ ՀՀ Կառավարությունում և պետական այլ կառույցներում տեղադրվել են 50-ից ավել տեսակավորման ամաններ, իսկ սեպտեմբեր և հոկտեմբեր ամիսների ընթացքում տեղադրվելու են 30-ից ավել լրացուցիչ ամաններ։ «Recycle it!» նախագծի մեկնարկից ի վեր, ծրագրին են միացել ավելի քան 200 կազմակերպություններ (ներառյալ 80 կրթական հաստատություններ), իսկ շահառուների թիվը գերազանցում է 200,000-ը։\nՍ․թ․ սեպտեմբերին ԳԼՈԲԱԼ ԿՐԵԴԻՏ ՈՒՎԿ-ի աջակցությամբ և Երևանի քաղաքապետարանի թույլտվությամբ, Երևանի կենտրոն վարչական շրջանում տեղադրվելու է պլաստիկ շշերի համար նախատեսված երկու բաժնից բաղկացած 13 տեսակավորման ամաններ։ Ամանները տեղադրվելու են հետևյալ տարածքներում՝\n\nՊոպլովոկի այգի (2 հատ)\nԿոմիտասի պուրակ (1 հատ)\nԿասկադ (1 հատ)\nՀյուսիսային պողոտա (3 հատ)\nԱնգլիական այգի (2 հատ)\nԿարապի լիճ (1 հատ)\nՀանրապետության հրապարակ (1 հատ)\nԽաչքարերի պուրակ (2 հատ)\n\nՆշենք, որ «Recycle it!» ծրագրի նպատակն է նպաստել Հայաստանում աղբի/թափոնների տարանջատման և վերամշակման մշակույթի ձևավորմանը՝ տեսակավորման ամանների տեղադրման և թափոնների կառավարման վերաբերյալ իրազեկվածության մակարդակի բարձրացման միջոցով:Հայցում ենք բոլոր քաղաքացիների աջակցությունը Հայաստանում թափոնների տեսակավորման մշակույթի ամրապնդման համար՝ խնդրելով տեսակավորման աման նետել համապատասխան թափոնները։\n"
}