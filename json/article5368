{
    "title": "Հայաստանում հարկային եկամուտների պատմական ռեկորդ է արձանագրվել. Նիկոլ Փաշինյան |1lurer.am|",
    "text": "1lurer.am: Ապրիլի հարկային եկամուտները՝ ներառյալ դրաշմանիշային վճարումները, կազմել են շուրջ 180 միլիարդ դրամ՝ Կառավարության այսօրվա նիստի մեկնարկին տեղեկացրեց ՀՀ վարչապետի պաշտոնակատար Նիկոլ Փաշինյանը: \n«Սա մեկ ամսվա ընթացքում հարկային եկամուտների պատմական ռեկորդ է ՀՀ-ի համար: Ճիշտ է, այստեղ կա մի փոքր խորամանկություն. նախորդ տարի մենք, կորոնավիորւսի համավարակով պայմանավորված, հնարավորություն տվեցինք շահութահարկի կանխավճարներ չվճարել: Այս որոշումը նույնպես որոշակի ազդեցություն ունեցել է հավաքման վրա: Ըստ էության՝ արդարացվել է նախկինում կայացրած մեր որոշումը: Դժվար ժամանակներում մենք հնարավորություն ենք տվել, որ այն գումարները, որոնք բիզնեսը պետք է վճարեր, մնա շրջանառության մեջ և օգնի ճգնաժամի պայմաններում ավելի բարենպաստ վիճակում գտնվել»,- նշեց Փաշինյանը:\nՎարչապետի պաշտոնակատարը հիշեցրեց, որ բյուջեի եկամտային մասն առաջին եռամսյակում գերակատարվել է շուրջ 22 միլիարդ դրամով: Նա հույս հայտնեց, որ այս տեմպը կկարողանանք պահպանել և ավելացնել:\nԱվելացված արժեքի հարկի վերադարձի պրոցեսին անդրադառնալով՝ Փաշինյանը նշեց, որ ապրիլի տվյալներով՝ բիզնեսին հարկերի վերադարձման գծով պարտքերի պատմական նվազագույնն է գրանցվել: Ապրիլի արդյունքներով պարտքը կազմել է 67.4 միլիարդ դրամ՝ գերազանցելով ներկայիս Կառավարության ռեկորդը՝ 69.4 միլիարդ դրամ: 2018-ի դրությամբ պարտքը կազմում էր 276 միլիարդ դրամ:\n"
}