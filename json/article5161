{
    "title": "Դեղերի կենսահամարժեքության փորձաքննության կարգը լրացվել է |hetq.am|",
    "text": "hetq.am: Եվրասիական տնտեսական հանձնաժողովը հաստատել է դեղամիջոցների կենսահամարժեքության փորձաքննությունների իրականացման կարգում կատարված լրացումները։ Այս մասին նշված է ԵՏՀ պաշտոնական կայքում։\nԴրանք մասնավորապես լրացվել են երկու հավելվածներով, որոնք թույլ են տալիս հավասար արդյունավետության և փոխանակելիության միասնական մոտեցումներ սահմանել դեղերի այնպիսի խմբերի համար, ինչպիսիք են՝ քսուքները, գելերը, տեղային օգտագործման նրբաքսուքները, ինչպես նաև՝ երկարաձգված ազդեցության հաբերն ու դեղապատիճները։\n\n Դեղամիջոցի կենսահամարժեքությունը դեղերի նմանության աստիճանն է, որի ժամանակ համեմատվում  են նույն դեղանյութը պարունակող դեղերեը՝ արդյոք նրանք համրաժեք են իրենց ներծծման ուժով, չափով, արագությամբ։  \nԿենսահամարժեքության հիմնական չափանիշներն են դեղերի կլանման աստիճանը, արագությունը, դեղանյութի՝ արյան մեջ առավելագույն կոնցենտրացիային հասնելու ժամանակը, մարմնի հյուսվածքներում դեղանյութի բաշխման բնույթը, ինչպես նաև՝ դրա արտազատման ձևերն ու տեմպերը:\n\nԼրացումների պատճառն այն է, որ նախկինում վերընշված դեղախմբերի կենսահամարժեքության ուսումնասիրության ժամանակ հաշվի չէին առնվում դեղաձևերի առանձնահատկությունները։ Ըստ Հանձնաժողովի՝ այս լրացումները թույլ կտան շրջանառության մեջ չմտցնել ոչ արդյունավետ, կամ ոչ համարժեք դեղամիջոցներ՝ դեռևս դրանց նախագրանցման փուլում։\nՀավասար արդյունավետություն և անվտանգություն ապահովելու համար առաջարկվող նոր մոտեցումերը, ըստ ԵՏՀ-ի, թույլ կտան նաև կրճատել դեղարտադրողների ծախսերը լիարժեք կլինիկական փորձարկումներ իրականացնելու համար` դրանք փոխարինելով կամավորական փոքր խմբերում փորձարկումներով։\nԲացի այդ, ԵԱՏՄ անդամ ամեն երկրում կրկնակի փորձաքննություններ իրականացնելու կարիք չի լինի, քանի որ կենսահամարժեքության փորձաքննության արդյունքները փոխադարձ ընդունելի կլինեն Միության ողջ տարածքում։\nՆշենք, որ դեռևս 2017թ մայիսի 6-ից ԵԱՏՄ-ում դեղարտադրության բոլոր փուլերը՝ սկսած մշակումից, արտադրությունից, դեղագործական արտադրանքների կլինիկական և նախակլինիկական փորձարկումներից, իրականացվում էին ԵՏՀ ընդունած որոշումներին համապատասխան: 2017թ. որոշվել է ստեղծել նաև միասնական դեղագիրք, որի մշակման փուլում հաշվի են առնվել նաև միության անդամ պետությունների ազգային դեղագրքերը։\nԴեղագիրքն ուժի մեջ կմտնի մյուս տարի՝ 2021թ մարտի 1-ից։ Այն դեղարտադրողներին, որոնք ավելի վաղ էին գրանցել իրենց արդադրանքները, մինչև 2026թ հունվարի 1-ը պետք է դեղերի նորմատիվ փասատաթղթերը համապատասխանեցնեն ԵԱՏՄ միասնական դեղագրքի պահանջներին։ \n"
}