{
    "title": "Թուրքիան փախստականներին ընդունում է որպես լծակ օգտագործելու համար.Կիրիակոս Միցոտակիս |ermenihaber.am|",
    "text": "ermenihaber.am: Հունաստանի վարչապետ Կիրիակոս Միցոտակիսն անդրադարձել է Թուրքիայի և ԵՄ երկրների միջև սիրիացի փախստականների հարցին և թեմայի շուրջ Ռեջեփ Թայիփ Էրդողանի` վերջերս հնչեցրած սպառնալից հայտարարությանը:\nԳերմանական «Handelsblatt» թերթին տված հարցազրույցում Միցոտակիսը նշել է, որ Էգեյան ծովի վրայով Հունաստան մուտք գործած փախստականների թիվն ավելացել է:\n«Այս իրավիճակը նման ձևով չի կարող շարունակվել: Այստեղ մի բան ակնհայտ է. Թուրքիան փախստականներին ընդունում է որպես լծակ օգտագործելու և Եվրոպայի վրա ճնշումներ գործադրելու համար: Ու փորձում է ինչ-որ բան ձեռք բերել»,-ասել է նա:\nՀունաստանի վարչապետն այնուհետև, անդրադառնալով Թուրքիայի նախագահի` «կբացենք դարպասները» սպառնալից հայտարարությանը, նշել է. «Ես նախագահ Էրդողանին հստակ ասել եմ, որ եթե ցանկանում է Հունաստանի հետ բարիդրացիական հարաբերություններ ունենալ, ապա չպետք է փախստականներին այդ ձևով օգտագործի»:\nՄիցոտակիսն օրինակ է բերել, որ եթե ինքը զանգի Թուրքիայի առափնյա անվտանգություն և ասի, որ Հունաստանը Թուրքիայի ափերի մոտ փախստականներ տեղափոխող նավ է հայտնաբերել, ոչ մի պատասխան չի կարողանալու ստանալ, ինչն էլ անընդունելի է և խախտում է ԵՄ-Թուրքիա միջև կնքված փախստականների համաձայնագիրը:\n"
}