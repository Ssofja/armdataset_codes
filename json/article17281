{
    "title": "Սարալանջի կանաչապատման վերաբերյալ քաղաքապետարանի հակասական հայտարարությունները\r\n |fip.am|",
    "text": "fip.am: Մոտ մեկ տարի առաջ՝ 2019-ի մարտի վերջին, Երևանի քաղաքապետ Հայկ Մարությանը ֆեյսբուքյան իր էջում գրառում էր կատարել՝ հայտարարելով, որ սկսում են կանաչապատել Սարալանջի տարածքը։ Մարությանը, մասնավորապես, գրել էր․ «Այս տարի սկսում ենք Սարալանջի կանաչապատումը: Ընդամենը մեկ-երկու տարուց մեր քաղաքում ավելի քիչ փոշի ու ավելի շատ կանաչ տարածք կլինի»։ Նույնաբովանդակ գրառում էր կատարել նաև քաղաքապետի մամուլի խոսնակ Հակոբ Կարապետյանը՝ նշելով, որ քաղաքապետարանը սկսում է Սարալանջի համայնքապատկան հողերի կանաչապատումը։ \nԱյս տարվա մարտի 21-ին Հակոբ Կարապետյանը ֆեյսբուքյան ուղիղ հեռարձակմամբ ցույց տվեց, որ Սարալանջի տարածքում սկսել են կաթիլային ոռոգման համակարգի անցկացման աշխատանքները։ Վերջին օրերին լրատվականները ևս ակտիվորեն լուսաբանում են ոռոգման ցանցի կառուցման աշխատանքները։\n«Փաստերի ստուգման հարթակը» ևս հարցմամբ դիմել էր քաղաքապետարան՝ պարզելու, թե ինչ փուլում են կանաչապատման աշխատանքները, որոնք նախատեսված էին սկսել այս տարվա գարնանը։ Հարցմանն ի պատասխան, սակայն, Երևանի քաղաքապետարանի Տեղեկատվության և հասարակայնության վարչությունից հայտնեցին, որ «Սարալանջի հատվածում գարնանը պետք է իրականացվեին ոչ թե կանաչապատման, այլ տարածքի ոռոգման ցանցի կառուցման աշխատանքներ, որոնք էլ ընթանում են հաստատված ժամանակացույցի համապատասխան»։\nFip.am-ը որոշել է գնալ քաղաքապետարանից ստացած պատասխանի հետքերով և ներկայացնել Սարալանջի տարածքի կանաչապատման վերաբերյալ քաղաքապետարանի՝ մինչ այս արված հայտարարությունները։\nՆախորդ տարվա ընթացքում աշխատանքների իրականացումը հետաձգելու մասին \nՔաղաքապետի տեղակալ Հրաչյա Սարգսյանը նախորդ տարվա հունիսին հայտարարել էր․ «Հիմա նախագծում ենք Սարալանջի հատվածը, մոտակա շաբաթներին մրցույթ կհայտարարվի, որպեսզի այնտեղ ունենանք ոռոգման  կաթիլային ցանց, որտեղ ծառատունկ կիրականացնենք աշնանը»: \nԻսկ քաղաքապետի մամուլի խոսնակ Հակոբ Կարապետյանը թեմայի վերաբերյալ գրառմամբ հանդես էր եկել նաև սեպտեմբերին՝ նշելով, որ Սարալանջի տարածքում կանաչապատում իրականացնելը բարդ և ժամանակատար գործընթաց է։ Եվ մարտին՝ քաղաքապետի արված հայտարարությունից հետո, ըստ խոսնակի, կայացել էր ոռոգման համակարգի նախագծման աշխատանքների համար հայտարարված մրցույթը, իսկ նախագծման աշխատանքները ավարտական փուլում են։ «Այնուհետև մրցույթ կհայտարարվի բուն կաթիլային համակարգն իր կոմպոնենտներով հանդերձ անցկացնելու, կանաչապատումը իրականացնելու համար: Սրանք ևս, հասկանալի է, որոշակի ժամանակ կպահանջեն: Ի սկզբանե մենք նախատեսել էինք, որ բուն կանաչապատումը, ծառատունկը կլինի կա՛մ այս տարվա աշնան վերջին, կա՛մ հաջորդ տարվա գարնանը: Տեղեկացնում եմ, որ այս հարցում ոչինչ չի փոխվել և տարվա վերջին կամ հաջորդ տարվա գարնանը կսկսվի բուն կանաչապատման գործընթացը Սարալանջի հատվածում»,- գրել էր Կարապետյանը:\nԿանաչապատման աշխատանքների մասին հիշատակումներ՝ պաշտոնական փաստաթղթերում\nԵրևան քաղաքի զարգացման 2019 թվականի ծրագրում Սարալանջի տարածքի կանաչապատման  ծրագրի մասին առկա է միայն մեկ նշում՝ «Փարոսի անտառ և Սարալանջ փողոցի հարակից տարածքներում համապատասխան ֆինանսավորման պայմաններում կենթարկվեն վերակառուցման գործող ոռոգման համակարգերը, կիրականացվի դարավանդավորում, կկառուցվեն այլ անհրաժեշտ ենթակառուցվածքներ և կիրականացվի անտառվերականգման մեծ ծրագիր»։ Իսկ զարգացման հնգամյա՝ 2019-2023 թթ․ պլանում ասվում է, որ «ավարտված են Սարալանջի, Նուբարաշենի և Սիլիկյանի անտառպաշտպանիչ տարածքների հիմնման նախագծանախահաշվային աշխատանքները»։\nԵրևանի զարգացման այս տարվա ծրագրում Սարալանջի կանաչապատման վերաբերյալ առկա են որոշակի մանրամասներ, սակայն աշխատանքների իրականացման ժամկետների վերաբերյալ միակ նշումն այն է, որ աշխատանքները կիրականացվեն 2020 թվականի ընթացքում։\nԻնչ աշխատանքներ են իրականացվել\nԱյս օրերին Սարալանջի տարածքում իրականացվում են ոռոգման ցանցի կառուցման աշխատանքներ։ Լրատվականներից մեկը նշում է, որ ծառատունկը կմեկնարկի աշնանը։\nՈռոգման ցանցի նախագծահաշվարկային աշխատանքների իրականացման համար մրցույթ հայտարարվել էր նախորդ տարվա հուլիսին։ Հաղթող մասնակցի՝ «Երևաննախագիծ» ՓԲԸ-ի հետ պայմանագիրը կնքվել է օգոստոսին։  \n2019-ի դեկտեմբերին քաղաքապետարանը հայտարարել էր մրցույթ՝ նաև անտառապաշտպանիչ գոտու ստեղծման աշխատանքների որակի տեխնիկական հսկողության ծառայությունների ձեռքբերման համար։ Գնումների համակարգի կայքում, սակայն, մրցույթի վերաբերյալ այլ տեղեկություններ՝ հրավերից բացի, առկա չեն։\nԱյսպիսով, կարող ենք արձանագրել, որ Երևանի քաղաքապետարանը, թեպետ մեկնարկել է Սարալանջի տարածքի ոռոգման համակարգի աշխատանքները, սակայն խոստումները, թե կանաչապատման աշխատանքները կիրականացվեն մինչև 2020 թ․ գարուն, մնացել են անկատար։\nԱնի Ավետիսյան\n"
}