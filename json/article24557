{
    "title": "Պատգամավորը մեկնաբանեց սեռական շահագործումից երեխաների պաշտպանության մասին կոնվենցիայի կրթական մասը |armenpress.am|",
    "text": "armenpress.am: ՀՀ ազգային ժողովի «Իմ քայլը» խմբակցության պատգամավոր Մարիա Կարապետյանը պարզաբանեց, թե կրթական համակարգում ինչ է ներմուծելու խորհրդարանի կողմից վավերացված «Սեռական շահագործումից և սեռական բնույթի բռնություններից երեխաների պաշտպանության մասին» Եվրոպայի խորհրդի կոնվենցիան:\nԱյս հարցին Կարապետյանն անդրադարձավ մայիսի 13-ին կայացած խորհրդարանական ճեպազրույցների ընթացքում:\n«Կոնվենցիայի դրույթներից մեկը վերաբերում է կրթությանը: Այն խրախուսում է երկրներին՝ իրենց ազգային կրթական ծրագրերում ունենալ միջոցներ՝ երեխաներին իրենց սեռական անձեռնմխելիության նկատմամբ վտանգների և ռիսկերի առաջին ազդանշանները ճանաչելու ունակություններ տալու և ինքնապաշտպանվելու:\nՍա չի նշանակում, որ տարրական և միջնակարգ դպրոցում երեխաները պետք է սովորեն, թե ինչ է սեռական անձեռնմխելիությունը: Այստեղ խնդիրը երեխայի տարիքին, կարիքներին հարմարեցված ունակությունների տրամադրումն է, թե ինչպես ճանաչել չափահաս անձանց վարքի մեջ հնարավոր ազդանշանները, որ իրենց վտանգ է սպառնում այդ չափահաս անձից և ինչես անկաշկանդ օգնություն խնդրել մեծահասակներից առանց ամաչելու»,- ասաց պատգամավորը:\n"
}