{
    "title": "Իրանը հաստատում է ամերիկյան կիբերհարձակման մասին տեղեկությունները |azatutyun.am|",
    "text": "azatutyun.am: Իրանի հեռահաղորդակցության նախարար Մոհամադ Ջավադ Ազարի Ջահրոմին այսօր Twitter-ում արված գրառմամբ հաստատել է, որ անցած շաբաթվա վերջին Իսլամական Հանրապետության տարածքում գտնվող մի շարք թիրախներ ենթարկվել են կիբեռահարձակման:Դրա հետ մեկտեղ իրանցի նախարարը նշել է, որ այդ հարձակումը չի հասել իր նպատակին:Նախարարի պնդմամբ, իրանական թիրախների դեմ իրականացվող այս գործողությունները «կիբեռահաբեկչության վառ դրսևորում են»:AP գործակալության տեղեկություններով Միացյալ Նահանգների զինված ուժերը Իրանի բանակի համակարգչային ցանցի դեմ հարձակումն իրականացրել են անցած հինգշաբթի, նույն այն օրը, երբ ԱՄՆ նախագահ Դոնալդ Թրամփը վերջին պահին չեղարկել է Իսլամական Հանրապետության տարածքի հրթիռակոծումը: Վաշինգտոնն այդ քայլին մտադիր էր դիմել Պարսից ծոցում ամերիկյան անօդաչու սարքի ոչնչացմանն ի պատասխան:\n"
}