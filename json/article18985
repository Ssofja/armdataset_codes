{
    "title": "Երեւանում տարածքը գնել են 1 միլիոն դրամով, մեկ տարի անց վաճառել 247 միլիոնով. Հայկ Մարության |armtimes.com|",
    "text": "armtimes.com: 2006 թվականին Երեւանի Քանաքեռ-Զեյթուն համայնքում համայնքից տարածք է գնվել 1 միլիոն դրամով, իսկ ընդամենը մեկ տարի անց նույն տարածքը վաճառվել է 247 միլիոնով:Ավագանու այսօրվա նիստում հարցուպատասխանի ժամանակ այս մասին ասաց քաղաքապետ Հայկ Մարությանը: Նա նաեւ տեղեկացրեց, որ 2016 թվականին դատախազությունը գործը բացել է, բայց դա հետագա ընթացք չի ունեցել՝ վաղեմության ժամկետն անցած լինելու պատճառաբանությամբ:\n«2016 թվականին նորից քրեական գործ են բացել, ես անգամ զարմացա, ասացի՝ վայ, հետաքրքրվել են, գործը բացել են, հետո պարզվեց՝ բացել էին, որ փակեն: Ասեն՝ դե տասը տարի անցել է, մենք անելիք չունենք: Ճիշտ է՝ չարաշահում է եղել, բայց քանի որ ժամկետն անցել է, քրեական պատասխանատվություն ոչ ոք չի կրելու»,- նշեց Մարությանը:Քաղաքապետը նաեւ ասաց, որ այդ տարածքի համար մի ընկերություն նախագիծ է առաջարկել՝ շինարարություն անելու համար, բայց ներկա պայմաններում դա փաստորեն հնարավոր չէ:\n"
}