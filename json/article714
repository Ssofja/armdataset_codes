{
    "title": "Կաշառք տալու և ստանալու դեպքի առթիվ հարուցված քրեական գործն ուղարկվել է դատարան",
    "text": "ՀՀ քննչական կոմիտեի Տավուշի մարզային քննչական վարչության Դիլիջանի քննչական բաժնում ավարտվել է «Դիլիջան» ազգային պարկ»-ի անտառապահի կողմից կաշառք ստանալու, իսկ Դիլիջան քաղաքի բնակչի կողմից կաշառք տալու դեպքի առթիվ հարուցված քրեական գործի նախաքննությունը:Մինչդատական վարույթում իրականացված քննչական և այլ դատավարական գործողությունների արդյունքում պարզվել է, որ «Դիլիջան» ազգային պարկ» ՊՈԱԿ «Շամախյան տեղամաս» մասնաճյուղի անտառապահը, 2006 թվականից զբաղեցնելով նշված պաշտոնը, հանդիսանալով վարչատնտեսական գործառույթներ իրականացնող պաշտոնատար անձ, 2020 թվականի մայիսի 27-ին իր պահաբաժնում հանդիպել է Դիլիջան քաղաքի բնակչին, որն առաջարկել է կաշառքի դիմաց, առանց համապատասխան թույլտվության, ավտոմեքենայով վառելափայտ դուրս բերել:Անտառապահը, ընդունելով առաջարկը, իր լիազորությունների շրջանակում ծառայության գծով թողտվություն կատարելով, թույլատրել է վերջինիս, առանց համապատասխան փաստաթղթի, իր պահաբաժնի տարածքից քամատապալ ու ձյունակոտոր ծառերից պատրաստել վառելափայտ և դուրս բերել անտառից, ինչի դիմաց 2020 թվականի մայիսի վերջին և հունիսի սկզբին մաս-մաս ստացել է կաշառք:Ձեռք բերված բավարար ապացույցների հիման վրա՝ անտառապահին մեղադրանք է առաջադրվել՝ ՀՀ քրեական օրենսգրքի 311-րդ հոդվածի    (կաշառք ստանալը) 1-ին մասով, իսկ Դիլիջան քաղաքի բնակչին՝ 312-րդ հոդվածի (կաշառք տալը) 1-ին մասով:Նախաքննությունն ավարտվել է, և քրեական գործը, մեղադրական եզրակացությամբ, ուղարկվել է դատարան:Ծանուցում. Ենթադրյալ հանցանքի մեջ կասկածվողը կամ մեղադրվողը համարվում է անմեղ, քանի դեռ նրա մեղավորությունն ապացուցված չէ ՀՀ քրեական դատավարության օրենսգրքով սահմանված կարգով` դատարանի` օրինական ուժի մեջ մտած դատավճռով:\n"
}