{
    "title": "Իջևանի ոստիկանները 8 խմ ապօրինի փայտանյութով բեռնատար են հայտնաբերել",
    "text": "Հուլիսի 2-ին, ժամը 20.30-ի սահմաններում, ոստիկանության Իջևանի բաժնի ծառայողները բնապահպանական ոլորտի իրավախախտումներ հայտնաբերելու և կանխարգելելու նպատակով Աչաջուր գյուղում ստուգել են նույն գյուղի 32-ամյա մի բնակչի 8 խմ փայտանյութով բեռնված «ԳԱԶ-66» մակնիշի մեքենան: Այս մասին հայտնում են ՀՀ ոստիկանությունից։\nԲեռնատարի վարորդը վառելափայտի օրինականությունը վկայող փաստաթուղթ չի ներկայացրել, հայտնել է, որ ձեռք է բերել «Սևքար» անտառտնտեսության տարածքից:\nՓայտանյութով բեռնված մեքենան տեղափոխվել է ոստիկանության Իջևանի բաժնի պահպանվող հատուկ տարածք: Նշանակվել է մասնագիտական ստուգում:Հանգամանքները պարզվում են: Փաստի առթիվ նախապատրաստվում են նյութեր:\n"
}