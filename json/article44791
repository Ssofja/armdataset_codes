{
    "title": "Բելառուսում շուրջ երկու տասնյակ ՀԿ-ների ներկայացուցիչներ բերման են ենթարկվել |azatutyun.am|",
    "text": "azatutyun.am: Առնվազն 19 հասարակական կազմակերպությունների ներկայացուցիչներ բերման են ենթարկվել Բելառուսում հերթական խուզարկությունների արդյունքում:\nԱՄՆ Պետքարտուղարությունը դատապարտել է Բելառուսում խուզարկությունների և ձերբակալությունների նոր ալիքը՝ ուղղված հասարակական կազմակերպությունների անդամների և քաղաքացիական հասարակության ներկայացուցիչների դեմ, ասվում է Պետդեպարտամենտի խոսնակ Նեդ Փրայսի հայտարարությունում, որը հրապարակվել է Թվիթերում:\nԱվելի վաղ Բելառուսում Միացյալ Նահանգների դեսպան Ջուլի Ֆիշերը նույնպես դատապարտել էր Լուկաշենկոյի ռեժիմի նոր բռնաճնշումները՝ Թվիթերում գրելով, որ «ռեժիմի շարունակական փորձերը՝ հետապնդել անկախ ձայները, մարդու իրավունքների պաշտպաններին և քաղաքացիական հասարակության ներկայացուցիչներին, Բելառուսի միջազգային մեկուսացման պատճառն է»:\nԲելառուսի «Վեսնա» իրավապաշտպան կենտրոնը հաղորդել է, որ երեկ առավոտյան իրավապահները խուզարկություններ են անցկացրել տասնյակ խոշոր հասարակական և իրավապաշտպան կազմակերպությունների, ընդդիմադիրների գրասենյակներում, ինչպես նաև հասարակական գործիչների տներում:\n"
}