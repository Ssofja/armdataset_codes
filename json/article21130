{
    "title": "Արտակարգ իրավիճակների ոլորտում ամրապնդվում է հայ-չեխական համագործակցությունը",
    "text": "ԱԻՆ փրկարար ծառայության տնօրեն, գնդապետ Արտակ Նահապետյանն ապրիլի 15-ին ընդունել է Չեխիայի Հանրապետության ներքին գործերի նախարարության պատվիրակությանը:\nՀՀ արտակարգ իրավիճակների նախարարությունից, պատվիրակության կազմում էին Չեխիայի Հանրապետության ներքին գործերի նախարարության հրշեջ-փրկարարական ծառայության գլխավոր տնօրինության արտակարգ իրավիճակների պատրաստության վարչության պետ Յիրժի Մուսիլեկը, վիճակագրության և վերլուծության վարչության պետ Իվա Բրեյզովան, ինտեգրված փրկարար համակարգի վարչության պետ Մարտին Պավեկը:\nՓրկարար ծառայության տնօրենը ողջունել է հյուրերին, ներկայացրել տարբեր երկրների և միջազգային կազմակերպությունների հետ Հայաստանի փրկարար ծառայության համագործակցության հաջող փորձը և համոզմունք հայտնել, որ արտակարգ իրավիճակների բնագավառում չեխ գործընկերների հետ հետագա շփումները կլինեն երկուստեք արդյունավետ:\nՀյուրերը կարևորել են այցի շրջանակներում սպասվող աշխատանքային հանդիպումները, որոնց ընթացքում կքննարկվեն աղետների ռիսկի նվազեցման, աղետների ժամանակ հումանիտար օգնության առաքման, բնակչության պաշտպանության և հանրային իրազեկման հետ կապված բազմաթիվ հարցեր:\nՓրկարար ծառայության տնօրեն Արտակ Նահապետյանը հույս է հայտնել, որ աշխատանքային հանդիպումների արդյունքում արտակարգ իրավիճակների բնագավառում երկու երկրները կունենան միմյանց հետ համագործակցության հստակ ծրագիր և տեսլական:\nՀանդիպումից հետո Չեխիայից ժամանած հյուրերը հնարավորություն են ունեցել շրջել Արտակարգ իրավիճակների նախարարության տարածքում, եղել են Աղետների բժկության տարածաշրջանային կենտրոնում, ինչպես նաև ԱԻՆ հոգեբանական ծառայությունում, ծանոթացան ստորաբաժանումների տեխնիկական հագեցվածությանը և կարողություններին:\nՉեխիայի հանրապետության ներքին գործերի նախարարության պատվիրակությունը Հայաստան է ժամանել ՀՀ ԱԻՆ և Չեխիայի հանրապետության ՆԳՆ միջև աղետների կանխարգելման և հետևանքների վերացման, հակահրդեհային և բնակչության պաշտպանության վերաբերյալ փոխըմբռնման հուշագրից բխող աշխատանքային պլանը քննարկելու նպատակով:\n"
}