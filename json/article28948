{
    "title": "ՄԱԿ-ի Գլխավոր քարտուղարի ուղերձը՝ Մամուլի ազատության համաշխարհային օրվա առթիվ |hetq.am|",
    "text": "hetq.am: ՄԱԿ-ի Գլխավոր քարտուղար Անտոնիու Գուտեռեշը ուղերձ է հղել մայիսի 3-ին նշվող Մամուլի ազատության համաշխարհային օրվա առթիվ․\n«Ազատ մամուլը էապես կարևոր է խաղաղության, արդարության, կայուն զարգացման և մարդու իրավունքների համար:\nՈրևէ ժողովրդավարություն չի կարող ամբողջական լինել առանց թափանցիկ և վստահելի տեղեկատվության: Վերջինս արդար և անկողմնակալ հաստատություններ կառուցելու անկյունաքարն է, քանի որ հաշվետու է պահում առաջնորդներին և հնարավորություն տալիս ճշմարտությունը բարձրաձայնել իշխանություններին։Սա հատկապես ճշմարիտ է ընտրությունների շրջանում, ինչն էլ այս տարվա Մամուլի ազատության համաշխարհային օրվա շեշտադրումն է։\nՓաստերը, ոչ թե կեղծիքները, պետք է ուղղորդեն մարդկանց իրենց ներկայացուցիչներին ընտրելիս:\nՉնայած տեխնոլոգիան վերափոխել է այն միջոցները, որով ստանում և կիսում ենք տեղեկատվությունը, երբեմն այն օգտագործվում է հասարակության կարծիքն աղավաղելու կամ բռնություն և ատելություն բորբոքելու համար։\nՔաղաքացիական ակտիվությունն ամբողջ աշխարհում տագնապալիորեն կրճատվել է:Իսկ մամուլի դեմ հռետորաբանության աճի պայմաններում, ավելանում է նաև լրագրողների, այդ թվում՝ կանանց հանդեպ բռնությունն ու ոտնձգությունը:\nԵս խորապես մտահոգված եմ ավելացող հարձակումների և անպատժելիության առիթով:ՅՈՒՆԵՍԿՕ-ի տվյալներով՝ 2018 թվականին սպանվել է մոտ 100 լրագրող:Հարյուրավորները բանտարկված են:\nԵրբ թիրախավորվում են ԶԼՄ-ների աշխատողները, տուժում են ամբողջական հասարակություններ։\nՄամուլի ազատության համաշխարհային օրվա առթիվ կոչ եմ անում բոլորին պաշտպանել լրագրողների իրավունքները, ովքեր ջանում են օգնել մեզ կառուցելու ավելի լավ աշխարհ։\nՇնորհակալություն»։\n"
}