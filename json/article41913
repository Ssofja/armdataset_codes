{
    "title": "Հայաստանի 5 մարզում մեկնարկել է սոցիալական պաշտպանության ոլորտի եռամյա ծրագիր",
    "text": "Արարատի, Արմավիրի, Կոտայքի, Շիրակի և Լոռու մարզեր 11 հազարից ավելի խոցելի անձանց համար կընդլայնվեն սոցիալական տարաբնույթ ծառայություններից և սոցաջակցության նպաստներից օգտվելու հնարավորությունները։\nՀՀ աշխատանքի և սոցիալական հարցերի նախարարությունը Հայաստանի սոցիալական աշխատողների ասոցիացիայի հետ համատեղ մեկնարկել է սոցիալական պաշտպանության ոլորտի նոր՝ եռամյա ծրագիր Հայաստանի 5 մարզի համար։\nՇահառու ընտանիքների համար հնարավորություն կստեղծվի ինքնուրույն հաղթահարել եկամտի աղբյուր ունենալուն խոչընդոտող խնդիրները, ազատ աշխատաշուկայում որոնել նոր հնարավորություններ, վերամասնագիտանալ և զարգացնել սեփական ձեռնարկատիրական հմտությունները։\n«Մեկնարկվում է մի ծրագիր, որի ձևաչափն ինքնին խոսում է և՛ քաղաքականությունների ուղղվածության, և՛ իրականացման մոտեցումների, այն է՝ բազմակողմ համագործակցության մասին։ Ծրագրի իրականացման առանցքում տեղական մասնագիտական ներուժն է՝ Հայաստանի սոցիալական աշխատողների համայնքը։ Ակնհայտ է, որ ՀՀ կառավարությունը որդեգրել է քաղաքացու սոցիալական ակտիվացման, սոցիալական ներառման և ինքնաբավ կենսապահովման քաղաքականությունների առաջնահերթությունները»,- մեկնարկի պաշտոնական արարողության ժամանակ ասել է ՀՀ աշխատանքի և սոցիալական հարցերի նախարարի տեղակալ Աննա Ժամակոչյանը։\nՆախարարի խորհրդական Աստղիկ Մինասյանը հանդիպման մասնակիցներին ներկայացրել է ծրագրի ամբողջական մոտեցումներն ու առաջնահերթությունները, վերջնական արդյունքին հասնելու նախապայմանները։\nԾրագրով նախատեսվում է սոցիալական բազմաբնույթ ծառայությունների տրամադրում ընտանեկան նպաստի համակարգում գրանցված, այդ համակարգից դուրս մնացած ընտանիքներին, հզորացնել նրանց հետ աշխատող սոցիալական ծառայությունների աշխատակիցների կարողությունները։\n«Հայաստանում սոցիալական ներառման և ինքնաբավ կենսապահովման միջոցառումների խթանում» ծրագրի փորձագետներն ընդգծել են. հետպատերազմյան իրողությունները՝ իրենց սոցիալ-տնտեսական հետևանքներով, ավելի մեծ մարտահրավերներ են ստեղծել հասարակության և պետական ինստիտուտների համար:\nՄիջազգային գործընկերները ևս կարևորել են մեկնարկվող ծրագրի անհրաժեշտությունը, որը խթանելու է հասարակության անապահով մարդկանց կյանքի որակի բարելավումն ու բարեկեցության մակարդակի բարձրացումը։\nԾրագիրը ֆինանսավորվում է Ճապոնիայի կառավարության կողմից՝ Ճապոնիայի սոցիալական զարգացման հիմնադրամի (JSDF) միջոցով, և իրականացվում է Համաշխարհային բանկի համակարգման ներքո։\n"
}