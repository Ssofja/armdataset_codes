{
    "title": "Հունաստանի հետ հարաբերությունները հարկավոր է կարգավորել բացառապես երկխոսության միջոցով․ Էրդողան |azatutyun.am|",
    "text": "azatutyun.am: Թուրքիայի նախագահ Ռեջեփ Թայիփ Էրդողանի խոսքով` Հունաստանի հետ տարաձայնությունները հարկավոր է լուծել բացառապես խաղաղ ճանապարհով։ Այս մասին Էրդողանը հայտարարել է այսօր Անկարայում իշխող «Արդարություն և զարգացում» կուսակցության պատգամավորների հետ հանդիպման ժամանակ։\n«Միջերկրական ծովի արևելյան հատվածում խնդիրների լուծման տարբերակներն են բանակցություններն ու երկխոսությունը։ Եթե մենք բանականությամբ առաջնորդվենք, ապա հնարավոր կլինի բոլոր կողմերի համար ընդունելի լուծում գտնել։ Մենք արկածախնդրության դիմելու, իրավիճակը արհեստականորեն սրելու որևէ ցանկություն չունենք», - հայտարարում էր Թուրքիայի նախագահը։\nԴրան զուգահեռ Էրդողանը հայտարարել է, որ Թուրքիան կշարունակի Միջերկրականի՝ էներգակիրներով հարուստ արևելյան հատվածում երկրաբանական հետախուզություն իրականացնել։\nՄիջերկրականի մի շարք հատվածների պատկանելության շուրջ թուրք-հունական վեճը վերջին շրջանում սրվել է։ Օգոստոսի 10-ին և 11-ին Թուրքիան լայնածավալ զորավարժություններ է անցկացրել այս շրջանում։ Դրան ի պատասխան Կրետեյում մեկնարկել են հույն-ֆրանսիական համատեղ զորավարժությունները։\n"
}