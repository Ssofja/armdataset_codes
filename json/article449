{
    "title": "Ռազմարդյունաբերական ոլորտի նկատմամբ ուշադրությունը պետք է փոխվի բոլոր գերատեսչությունների մակարդակով. Ավինյան |1lurer.am|",
    "text": "1lurer.am: Կոմանդոսն իր մեծագույն դերակատարությունն է ունեցել Արցախյան առաջին պատերազմում, մեծ ներդրում է ունեցել Շուշիի ազատագրման պայքարի ժամանակ, ինքն է գլխավորել օպերացիան: Սա մեծ կորուստ էր մեզ համար: Կոմանդոսը որպես օրինակ պետք է ծառայի մեր զինված ուժերի, զինծառայողների համար, և նրա կերպարը պետք է դաջված մնա մեր պատմության մեջ: Այս մասին Արկադի Տեր-Թադևոսյանի հոգեհանգստին՝ լրագրողների հետ զրույցում, ասաց ՀՀ փոխվարչապետ Տիգրան Ավինյանը:\nԱնդրադառնալով ԶՈՒ բարեփոխումների հարցին՝ Ավինյանը նշեց, որ ներկայումս ԶՈՒ բարեփոխումների լայն հայեցակարգ է մշակվել, և ՀՀ պաշտպանության նախարարն է գլխավորում բարեփոխումների աշխատանքային խումբը:\n«Կարծում եմ՝ մենք իրապես և խորքային պետք է վերանայենք մեր մոտեցումները ԶՈՒ կազմակերպման առումով, բոլոր առումներով՝ և՛ առաջին գծի մասին է խոսքը, և՛ տեխնիկայի, և՛ թիկունքի մասին: Կարծում եմ՝ փաստահավաք խումբը, որը պետք է գործի ԶՈՒ բարեփոխումների և հայեցակարգի ներքո, շատ և շատ հարցերի պատասխաններ, միտված ապագային, միտված ԶՈՒ զարգացմանը, պետք է տա»,- ասաց փոխվարչապետը՝ նշելով, որ ներկայումս պետք է շատ մեծ ուշադրություն դարձնենք ռազմարդյունաբերության ոլորտի վրա:\n«Պատերազմի մեր փորձը ցույց տվեց, որ որոշ դեպքերում մենք կարող ենք հայտնվել բլոկադայի պայմաններում և՛ օդում, և՛ ցամաքում: Այդ իսկ պատճառով ռազմարդյունաբերական ոլորտի նկատմամբ ուշադրությունը և վերաբերմունքը էականորեն պետք է փոխվի բոլոր գերատեսչությունների մակարդակով, և կարծում եմ՝ ռազմարդյունաբերության ոլորտը ԶՈՒ բարեփոխումների շրջանակում շատ կարևոր դերակատարում ունի»,- նշեց Ավինյանը:\n"
}