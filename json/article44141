{
    "title": "Ռազմական դրությունը վերացնելը նոր խնդիրներ կառաջացնի. ԱԺ-ում ներկայացվեց ՊՆ մասնագիտական կարծիքը |1lurer.am|",
    "text": "1lurer.am: ՀՀ պաշտպանության նախարարության գլխավոր քարտուղար Արթուր Սարգսյանը ԱԺ արտահերթ նիստում՝ ռազմական դրությունը վերացնելու մասին նախագծի քննարկմանը ներկայացրեց հարցի վերաբերյալ ՊՆ մասնագիտական մոտեցումը: \n«Այն տարբերակը, որ ներկայացված է քննարկման, անմիջապես ընդունելու և լրացուցիչ կարգավորումներ միաժամանակ չընդունելու պարագայում խնդիրներ է առաջացնելու՝ անվտանգային և պաշտպանական հարցերի մասով:\nՀնարավոր խնդիրներից խուսափելու և հավասարակշռված լուծումներ, մոտեցումներ գտնելու նպատակով պաշտպանության նախարարությունը մշակել է համապատասխան իրավական ակտեր և ներկայացնելու է համապարփակ լուծումներ խնդիրներից խուսափելու համար: Մոտեցումները և լուծումներն իրավական ակտերի տեսքով արդեն մշակված են, ինչի մասին երեկ խոսել է նաև գլխավոր շտաբի ներկայացուցիչը, սակայն ՊՆ-ից դուրս դրանք չեն շրջանառվել և կարիք ունեն այլ նախարարություններում մասնագիտական շրջանակների քննարկման և կառավարության կողմից ընդունման:\nԱռանց նշված լուծումները միաժամանակ ընդունելու՝ առաջարկում ենք նախագիծն այս տեսքով ընդունելուց ձեռնպահ մնալ, սա ընդունեք որպես ՊՆ ընդհանուր մասնագիտական մոտեցում, որովհետև խնդիրները, որ առաջացել են, պահանջում են համակարգված, կշռադատված լուծումներ: Միայն ռազմական դրությունը վերացնելը մեզ կկանգնեցնի նոր խնդիրների առաջ»,- ասաց Սարգսյանը:\n"
}