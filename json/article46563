{
    "title": "Ռոբերտ Նազարյանը հարցաքննվել է մի քանի անգամ. Պնդել իր՝ վկայի կարգավիճակում տված ցուցմունքները |pastinfo.am|",
    "text": "pastinfo.am: Հանրային ծառայությունները կարգավորող հանձնաժողովի նախկին նախագահ Ռոբերտ Նազարյանի խափանման միջոցի վերաբերյալ Երևանի ընդհանուր իրավասության դատարանի որոշման դեմ պաշտպանները վերաքննիչ բողոք կներկայացնեն՝ վիճարկելով հիմնավոր կասկածը։ Այս մասին ասաց պաշտպան Գագիկ Խաչիկյանը։\nՕգոստոսի 8-ին Երևանի ընդհանուր իրավասության դատարանը՝ դատավոր Արտակ Թադևոսյանի նախագահությամբ, մերժել է Ռոբերտ Նազարյանին կալանավորելու ՀՔԾ քննիչի միջնորդությունը։«Արդյունքները բնականաբար գոհացուցիչ են, բայց բովանդակության վերաբերյալ ունենք մեր դիրքորոշումը, կբողոքարկենք»,- ասաց Խաչիկյանը։\nՀՀ հանրային ծառայությունները կարգավորող հանձնաժողովի նախկին նախագահ Ռոբերտ Նազարյանին նախաքննական մարմինը մեղադրում է ՀՀ քրեական օրենսգրքի 308-րդ հոդվածի 2-րդ մասով՝ պաշտոնեական լիազորությունները չարաշահելու համար, որն առաջացրել է ծանր հետևանքներ։\nԸստ ՀՔԾ հաղորդագրության՝ քրեական գործի նախաքննության ընթացքում բավարար ապացույցներ են ձեռք բերվել, որ Ռոբերտ Նազարյանի և հանձնաժողովի վերը նշված անդամների գործողությունների պատճառով «Ձորագետ Հիդրո» ՍՊ ընկերության հիդրոէլեկտրակայանից արտադրված և առաքված էլեկտրական էներգիայի վաճառքի համար 2012-2019 թվականների ընթացքում սահմանվելիք սակագների փոխարեն նույն ժամանակահատվածների համար սահմանվել են կրկնակին գերազանցող սակագներ, որի հետևանքով «Ձորագետ Հիդրո» ՍՊ ընկերության կողմից ՀՀ-ում էլեկտրաէներգիա սպառող ֆիզիկական և իրավաբանական անձանցից հավելյալ ստացվել է առանձնապես խոշոր չափերի՝ 7,052,065,099 ՀՀ դրամ գումար:\nՌ.Նազարյանը չի ընդունել իրեն մեղսագրվող մեղադրանքները՝ այն գնահատելով անհիմն ու ապօրինի։Ըստ նրա՝ Ռ.Նազարյանը հարցաքննվել է ու ցուցմունք տվել քննությանը հետաքրքրող հարցադրումների շուրջ։ Բովանդակությունը փաստաբանը չմանրամասնեց՝ վկայակոչելով նախաքննության գաղտնիությունը, սակայն փաստեց, որ իրենց գնահատմամբ Նազարյանը գործել է իրենց վերապահված լիազորությունների շրջանակներում առանց որեւէ խախտում թույլ տալու եւ վստահ են, որ առաջադրված մեղադրանքում բացակայում է հիմնավոր կասկածը, ինչի արձանագրմանը փորձելու են հասնել վերաքննիչ դատարանում։\n"
}