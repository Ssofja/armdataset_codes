{
    "title": "Եվրոպական միությունում գրանցում են կորոնավիրուսի դեմ երրորդ պատվաստանութը |azatutyun.am|",
    "text": "azatutyun.am: Եվրոպական խորհրդի նախագահ Շարլ Միշելն այսօր հայտնել է, որ գալիք շաբաթ կգրանցվի և շուկայում կհայտնվի կորոնավիրուսի դեմ երրորդ պատվաստանյութը:\nԱյն ստեղծել են AstraZeneca բրիտանա-շվեդական ընկերության և Օքսֆորդի համալսարանի մասնագետները:\n«Բոլոր հետազոտությունները վկայում են, որ մեր տրամադրության տակ եղած վակցինաների արդյունավետությունը բարձր է, գուցե այն որոշ չափով ցածր է կորոնավիրուսի մուտացիաների դեպքում: Բայց դեղագործական ընկերությունները մեզ հավաստիացնում են, որ ի զորու են կարճ ժամանակամիջոցում անհրաժեշտ փոփոխություններով այդ վակցինաները պիտանի դարձնել նաև մուտացիայի ենթարկված վիրուսի դեմ պայքարում»,- այսօր Փարիզում «Եվրոպա-1» ռադիոկայանին ասել է Շարլ Միշելը:\nԵվրոպական միության առողջապահական կառույցները մինչ այդ արդեն գրանցել են Pfizer-BioNTech ամերիկա-գերմանական համատեղ արտադրության, ինչպես նաև Moderna ամերիկյան ընկերության ստեղծած պատվաստանյութերը:\nԲրյուսելը պատվիրել է Pfizer-BioNTech-ի պատվաստանյութի 600 միլիոն դեղաչափ և Moderna-ի 160 միլիոն դեղաչափ:\n"
}