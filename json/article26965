{
    "title": "Քոչարյանի եւ մյուսների գործով նիստը հետաձգվեց․ չէր ներկայացել Յուրի Խաչատուրովի պաշտպանը |armtimes.com|",
    "text": "armtimes.com: Երեւանի ընդհանուր իրավասության դատարանի Շենգավիթի նստավայրում այսօր շարունակվում է Ռոբերտ Քոչարյանի եւ մյուսների գործով դատական նիստը։\nԳործով ոչ ոք այս պահին կալանքի տակ չէ․ հունիսի 18-ին Վերաքննիչ դատարանի որոշմամբ Քոչարյանն ազատ արձակվեց 2 միլիարդ դրամ գրավի դիմաց։ Այսօր, սակայն, նա դատարանի շենք է մտել ոչ գլխավոր մուտքից․ բակում հավաքված լրագրողները այդպես էլ չհանդիպեցին նրան։\nՆիստի մեկնարկին մեղադրող կողմը, միջնորդեց դատարանին պաշտպանների միջնորդություններ ներկայացնելով, դատական նիստերը ձգձգելը ճանաչել որպես իրավունքի չարաշահում, թույլ տալ անցնել դատաքննության, եւ հրապարակել մեղադրական եզրակացությունը։\nՆախագահող դատավոր Աննա Դանիբեկյանն ասաց, որ հնարավոր չի համարում միջնորդության քննությունը այսօրվա դատական նիստին՝ հաշվի առնելով, որ բացակայում է ամբաստանյալ Յուրի Խաչատուրովի պաշտպան Միհրան Պողոսյանը։\nՀաջորդ դատական նիստը նշանակվեց հունիսի 30-ին՝ ժամը 13։00-ին։\n"
}