{
    "title": "Ըստ ՀՔԱՎ Վանաձորի գրասենյակի՝ բանակում մահվան 31 դեպքերից հաղորդվել է 17-ի մասին․ ՊՆ-ի արձագանքը  |civilnet.am|",
    "text": "civilnet.am: 2020 թ. առաջին կիսամյակում զինված ուժերում մահացության 31 դեպքից միայն 17-ի մասին է տարածվել պաշտոնական հաղորդագրություն, մյուս 14  դեպքերով պաշտոնական հաղորդագրություն չի եղել։ Այս մասին տեղեկացնում է Հելսինկյան քաղաքացիական ասամբլեայի Վանաձորի գրասենյակը՝ հիմնվելով իր ուսումնասիրությունների վրա։\nԸստ կազմակերպության՝ մահացության 14 դեպքերից 8-ը եղել է առողջական խնդիրների հետևանքով, 2-ը՝ դժբախտ պատահարի, 2-ը՝ ավտովթարի, 2-ը՝ ինքնասպանության։\nՀՀ զինվորական կենտրոնական դատախազության տրամադրած տեղեկությամբ, դրանք համարվել են զինծառայության հետ կապ չունեցող:\n«ՀՔԱ Վանաձորի գրասենյակը տվյալները հավաքագրել է ԶԼՄ-ներով և պաշտոնական աղբյուրներով տարածված տեղեկություններից, ինչպես նաև Պաշտպանության նախարարությանը, ՀՀ գլխավոր դատախազությանն ու Քննչական կոմիտեին ուղղված հարցումների պատասխաններից: Նշված 14 դեպքերից 7-ի մասին հայտնի է դարձել ոչ պաշտոնական աղբյուրներից»։\nԸստ գրասենյակի տարածած հաղորդագրության՝ իրենք արձանագրում են, որ պաշտոնական ձևակերպմամբ (ՀՀ գլխավոր դատախազության դասակարգմամբ)  զինվորական ծառայության հետ կապ չունեցող մահվան դեպքերի մասին պաշտոնական հաղորդագրություն չի տարածվել։\nՊՆ-ի արձագանքը\nՊաշտպանության նախարարությունից ասացին, որ նախարարության մարտավարությունն է, որ «եթե դեպքը տեղի չի ունեցել ծառայության ընթացքում և առնչություն չունի դրա հետ, ապա հաղորդագրություն չի հրապարակվում»։\n«Եղել է դեպք, երբ զինծառայողն իր տան այգում աշխատելիս դժբախտ պատահարից մահացել է կամ օրինակ վթարի է ենթարկվել հանգստյան օրերին, մենք այդ ամենը չենք հանրայնացնում»,- ասացին ՊՆ-ից։\n"
}