{
    "title": "ԱԳՆ-ն մրցույթ չի հայտարարել, այն հայտարարել է Հարավային Կալիֆորնիայի համալսարանը՝ 2 տեղի համար․ Մասիս Մայիլյան",
    "text": "Արցախի նախագահի թեկնածու Մասիս Մայիլյանը ֆեյսբուքյան իր էջում գրում է․\n«Հերթական կեղծիք ու հերթական հերքում\nԻմ ու մեր քաղաքական թիմի դեմ հայտարարված տեղեկատվական պատերազմի ակտիվ մասնակից լրատվամիջոցներից մեկը հերթական հերյուրանքն է տարածել, այս անգամ արդեն թիրախավորելով իմ ընտանիքը։\nԸստ այդ կեղծիքի՝ իբր 2019-ին Արցախի ԱԳՆ-ն մրցույթ է հայտարարել արցախցի ինտելեկտուալ երիտասարդության շրջանում՝ ընտրելու այն լավագույնին, ով պիտի արժանանար ԱՄՆ-ում անվճար սովորելու կրթական ծրագրի ուղեգրին: Եւ իբր 13 թեկնածուներից չգիտես ինչու ընտրվել է իմ որդին։\nԻրականում ԱԳՆ-ն մրցույթ չի հայտարարել, այն հայտարարել է Հարավային Կալիֆորնիայի համալսարանը՝ 2 տեղի համար։ Արցախի Մշակույթի, երիտասարդության հարցերի և զբոսաշրջության նախարարությունը մրցույթին ներկայացրել է արցախցի 4 երիտասարդների թեկնածությունները, մի թեկնածություն էլ ներկայացրել է Արցախի Մարդի իրավունքների պաշտպանի գրասենյակը։\nՀամալսարանը մրցույթը կազմակերպել է առցանց ռեժիմով՝ երկու փուլով, որի արդյունքում հաղթող է ճանաչվել որդիս։ Արդյունքում մի տեղ էլ թափուր է մնացել։ Արցախի ԱԳՆ-ն ոչ մի առնչություն չի ունեցել թե մրցույթի կազմակերպման և թե թեկնածուների առաջադրման հետ։\nՄյուս դրվագը․ իբր 2018-ին մեր գերատեսչությունն առանց մրցույթի նոր վեբկայք է պատվիրել և ԱԳՆ-ին հատկացված համապատասխան գումարը փոխանցել իմ որդուն:\nԻրականում ես արտգործանախարար եմ նշանակվել 2017-ի սեպտեմբերին, իսկ կայքը պատվիրվել է իմ նշանակումից 2 տարի առաջ՝ 2015-ին։ Կայքը պատրաստվել է հայաստանյան AGNIAN (www.agnian.com) ընկերության կողմից, ֆինանսավորումն էլ կատարվել է նույն թվականին։ Իմ պաշտոնավարման ժամանակ պարզապես ավարտին է հասցվել ԱԳՆ պաշտոնական նոր կայքէջի բովանդակային մասը և կազմակերպվել շնորհանդես»։\n"
}