{
    "title": "Արցախի նախագահը ներկայացրել է կառավարության կառուցվածքի մասին փոփոխությունները",
    "text": "Արցախի Հանրապետության նախագահ Արայիկ Հարությունյանը մայիսի 26-ին գործող կառավարության անդամների մասնակցությամբ հրավիրել է աշխատանքային ընդլայնված խորհրդակցություն:\nԻնչպես հայտնեցին Արցախի Հանրապետության նախագահի աշխատակազմի տեղեկատվության գլխավոր վարչությունից, նախագահը համատեղ աշխատանքի համար շնորհակալություն է հայտնել գործադիր իշխանության անդամներին՝ նշելով, որ թեև նրանց մի մասն է ընդգրկվելու նոր կառավարության կազմում, բայց բոլորի փորձն ու գիտելիքները շատ կարևոր են լինելու պետականաշինության հետագա գործընթացին ծառայեցնելու համար:\nԱրայիկ Հարությունյանը ներկաների ուշադրությանն է ներկայացրել նաև կառավարության կառուցվածքի մասին փոփոխություններն՝ ընդգծելով, որ դրանց արդյունքում պետական բյուջեն լրացուցիչ ծանրաբեռնվածություն չի ունենա: Նախագահի խոսքով՝ սահմանվել է կառավարության հետևյալ կառուցվածքը.\n1) պետական նախարար.\n2) աշխատանքի, սոցիալական և բնակարանային հարցերի նախարարություն.\n3) առողջապահության նախարարություն.\n4) արդարադատության նախարարություն.\n5) արտաքին գործերի նախարարություն.\n6) գյուղատնտեսության նախարարություն.\n7) էկոնոմիկայի և արտադրական ենթակառուցվածքների նախարարություն.\n8) կրթության, գիտության և մշակույթի նախարարություն.\n9) պաշտպանության նախարարություն.\n10) ռազմահայրենասիրության, երիտասարդության, սպորտի և զբոսաշրջության նախարարություն.\n11) տարածքային կառավարման և զարգացման նախարարություն.\n12) քաղաքաշինության նախարարություն.\n13) ֆինանսների նախարարություն:\n Սահմանվել է նաև պետական կառավարման այլ մարմինների կառուցվածքը.\n1) ազգային անվտանգության ծառայություն.\n2) արտակարգ իրավիճակների պետական ծառայություն.\n3) բնապահպանության կոմիտե.\n4) կադաստրի և պետական գույքի կառավարման կոմիտե.\n5) Հայաստանի և սփյուռքի հետ ինտեգրման կոմիտե.\n6) ոստիկանություն.\n7) պետական եկամուտների կոմիտե.\n8) պետական վերահսկողական ծառայություն:\nԱ. Հարությունյանը տեղեկացրել է նաև, որ կառավարությանը հանձնարարվել է մեկամսյա ժամկետում ընդունել սույն հրամանագրից բխող որոշումներ:\n"
}