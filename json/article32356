{
    "title": "Ցանկանում ենք աջակցել բարեփոխումների սահուն ընթացքն ապահովելու հարցում. Մեծ Բրիտանիայի դեսպանը՝ Բադասյանին",
    "text": "ՀՀ արդարադատության նախարար Ռուստամ Բադասյանն այսօր ընդունել է Հայաստանում Մեծ Բրիտանիայի և Հյուսիսային Իռլանդիայի Միացյալ Թագավորության արտակարգ և լիազոր դեսպան Ջուդիթ Մարգարեթ Ֆարնուորթին:\nՆախարարը կարևորել է ոլորտում բարեփոխումներ իրականացնելու և առանցքային ծրագրերին աջակցելու հարցում բրիտանացի գործընկերներ ունենալու փաստը և վստահություն հայտնել, որ տարբեր ուղղություններով համագործակցությունը լինելու է արդյունավետ:\nԴեսպանը շնորհավորել է նախարարին նշանակման կապակցությամբ և հետաքրքվել Նախարարության առաջնահերթություններով:\nՆախարար Բադասյանը, անդրադառնալով Նախարարության կարճաժամկետ, միջնաժամկետ և երկարաժամկետ ծրագրերին, դրանցից առանձնացրել է Դատաիրավական բարեփոխումների և Հակակոռուպցիոն ռազմավարությունների նախագծերի ընդունումն ու արդյունավետ իրականացումը, միջազգային լավագույն փորձի հիման վրա առանց մեղադրական դատավճռի ապօրինի ճանապարհով ձեռք բերված գույքի բռնագանձման ինստիտուտի ներդնումը, Պրոբացիայի ծառայության աշխատակիցների կարողությունների զարգացմանը միտված ծրագրի իրականացումը, ինչպես նաև քննարկել Նախարարության «Օրենսդրության զարգացման և իրավական հետազոտությունների կենտրոն» հիմնադրամի հետագա գործունեությունն ապահովելու համար ֆինանսական աջակցություն տրամադրելու հնարավորությունները:\nԴեսպան Ֆարնուորթը, կարևորելով Հայաստանում հիմնարար բարեփոխումների և նշանակալի փոփոխություններ իրականացնելու գործում Արդարադատության նախարարության հնարավորություններն ու գործառույթները, շեշտել է, որ ցանկանում են օգտակար լինել հայ ժողովրդին ու աջակցել բարեփոխումների սահուն և արդյունավետ ընթացքն ապահովելու հարցում:\nՀանդիպման ավարտին անդրադարձ է կատարվել նաև երկուստեք հետաքրքրություն ներկայացնող այլ հարցերի:\n"
}