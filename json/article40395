{
    "title": "Հունաստանն ընդլայնում է իր արևմտյան ծովային սահմանները Իոնյան ծովում |azatutyun.am|",
    "text": "azatutyun.am: Հունաստանը պատրաստվում է ընդարձակել իր արևմտյան ծովային սահմանները։ Այդ մասին Աթենքում կայացած խորհրդարանի նիստի ընթացքում հայտարարել է Հունաստանի վարչապետ Կիրիակոս Միցոտակիսը։\n«Այսօր ես պաշտոնապես տեղեկացնում եմ խորհրդարանի անդամներին, որ կառավարության կողմից մոտ ապագայում մի օրինագիծ կներկայացվի, որով Հունաստանի արևմտյան ծովային սահմանները կընդլայնվեն 6-ից 12 մղոնով», - հայտարարում էր վարչապետը։\nԻոնյան ծովում Հունաստանի սահմանների ընդլայնումը հնարավոր դարձավ Իտալիայի հետ մի քանի տարի շարունակված բանակցությունների արդյունքում։\nՕգոստոսի սկզբին Հունաստանը նույնաբովանդակ համաձայնագիր էր կնքել նաև Եգիպտոսի հետ։ Այդ համաձայնագրով ընդարձակվում է երկու պետությունների ծովային տարածքը Միջերկրականի արևելյան հատվածում՝ ի հաշիվ Թուրքիայի հետ վիճելի տարածքների։ Եգիպտոսի հետ համաձայնագրի քննարկումը Հունաստանի խորհրդարանում մեկնարկում է այսօր՝ օրվա երկրորդ կեսին։\nՊաշտոնական Անկարան արդեն իսկ հայտարարել է, որ Միջերկրական ծովի արևելյան հատվածում Հունաստանի սահմանների ընդլայնման ցանկացած փորձ ընկալվելու է որպես այսպես կոչված casus belli՝ պատերազմի առիթ։\n"
}