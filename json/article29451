{
    "title": "Փոխնախարարը կոչ է անում սոցիալական ցանցերում գրառում կատարելու փոխարեն զանգահարել նախարարություն |hetq.am|",
    "text": "hetq.am: «Որևէ սոցիալական ցանցում հայտարարություն գրելու փոխարեն կոչ եմ անում քաղաքացիներին զանգահարել 114 և 117 թեժ գծեր»,- այսօր մամուլի ասուլիսի ժամանակ ասաց Աշխատանքի և սոցիալական հարցերի նախարարի տեղակալ Տաթևիկ Ստեփանյանը՝ պատասխանելով հարցին, թե սոցիալական ցանցերում հաճախ են հանդիպում գրառումներ Արցախից ժամանած ընտանիքներին ժամանակավոր կացարանով ապահովելու կարիքի մասին: Նախարարի տեղակալը նորմալ է համարում, որ թեժ գծերի ծանրաբեռնվածության պատճառով հնարավոր է զանգին փոքր-ինչ ուշ պատասխանեն, սակայն ասում է, որ գրառում կատարելու վրա 4-5 րոպե ժամանակ «ծախսելու» փոխարեն նպատակահարմար է կապ հաստատել նախարարության հետ:\nՏաթևիկ Ստեփանյանը հավելեց, որ հեռախոսազանգով ստացված հայտերը լրացվում են օնլայն: Դրանք համակարգված ներմուծվում են ծրագրի մեջ և առավելագույնը 1 ժամվա ընթացքում թեժ գծի աշխատակիցները և կացարանների համակարգման շտաբը, որտեղ աշխատում է 40-ից ավելի աշխատակից, հնարավորինս արագ արձագանքում են:\n«Եթե, այնուամենայնիվ, գտնվեն այնպիսի քաղաքացիներ, ովքեր հայտնվել են դրսում, չգիտեն՝ ուր գնալ, հյուրընկալող ընտանիքն է դադարում նրանց հյուրընկալել և այլն, կոչ եմ անում առանց աժիոտաժ ստեղծելու, մոտենալ Հրաչյա Ներսիսյան 14/1: Այնտեղ դռները բաց են, աշխատում են 24-ժամյա գրաֆիկով»,- ասաց Տաթևիկ Ստեփանյանը:\n"
}