{
    "title": "Բելառուսում բողոքի ցույցերի ժամանակ առնվազն 4 մարդ է սպանվել. ՄԱԿ |azatutyun.am|",
    "text": "azatutyun.am: Բելառուսում նախագահական ընտրությունների պաշտոնական արդյունքների դեմ բողոքի ակցիաների ժամանակ սպանվել է չորս մարդ, ևս ութ հոգու ճակատագիրն անհայտ է մնում: Այս մասին ասվում է ՄԱԿ-ի Մարդու իրավունքների հարցերով գերագույն հանձնակատար Լիզ Թրոսելի պաշտոնական հայտարարությունում:\nՄԱԿ-ը շեշտում է, որ թեև ցույցերի ընթացքում ձերբակալվածների մեծամասնությունն ազատ է արձակվել, սակայն 100 հոգի շարունակում է մնալ ճաղերի ետևում, նրանց մեծ մասին սպառնում է քրեական պատասխանատվություն և ազատազրկում:\n«Շարունակում են տեղեկություններ ի հայտ գալ ձերբակալվածների նկատմամբ լայնածավալ խոշտանգումների և դաժան վերաբերմունքի մասին՝ այդ թվում լրագրողների և հատկապես երեխաների», - նաև ասվում է ՄԱԿ-ի հանձնակատարի հայտարարությունում:\nՕգոստոսի 9-11-ը Բելառուսում տեղի ունեցած խաղաղ ցույցերը ուժայինները ցրել են աննախադեպ կոշտ միջոցներով. Ձերբակալվել է շուրջ 7 հազար մարդ, հարյուրավոր մարդիկ վնասվածքներ են ստացել, հաստատվել է երկու ցուցարարի մահ, ևս մեկը մահացել է ձերբակալվելուց մեկ օր անց: Իրավապաշտպանները հայտնում են ընդհանուր առմամբ հինգ զոհի մասին:\n"
}