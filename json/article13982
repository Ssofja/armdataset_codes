{
    "title": "ՄԱԿ-ն ուշադիր հետևում է Բելառուսի զարգացումներին |azatutyun.am|",
    "text": "azatutyun.am: ՄԱԿ-ի գլխավոր քարտուղարի պաշտոնական ներկայացուցիչ Ստեֆան Դյուժարիկն ասել է, որ կազմակերպությունն ուշադիր հետևում է Բելառուսում տիրող իրավիճակին:\n«Մենք շատ լավ տեղյակ ենք այս երկրում տեղի ունեցող ցույցերի և իրադարձությունների մասին: Գլխավոր քարտուղարը կարծում է, որ պետք է լսել մարդկանց բողոքները, և որ բռնաճնշումները չեն կարող պատասխան լինել», - հայտարարել է ՄԱԿ-ի բարձրաստիճան պաշտոնյան:\nԸստ Դյուժարիկի՝ ՄԱԿ-ի գլխավոր քարտուղարն «ուշադիր հետևում է երկրում իրադարձությունների զարգացմանը և ընդգծում բոլոր բելառուսցիներին իրենց քաղաքացիական և քաղաքական իրավունքներն իրացնելու հնարավորություն ընձեռելու անհրաժեշտությունը»:\nՄԱԿ-ում շեշտում են, որ պաշտոնական Մինսկը պետք է զսպվածություն ցուցաբերի ցուցարարների նկատմամբ:\nԲողոքի ցույցերը Բելառուսում հաջորդեցին օգոստոսի 9-ի նախագահական ընտրություններին, որոնց պաշտոնական արդյունքներով՝ քվեների ավելի քան 80 տոկոսով վերընտրվել է երկիրն արդեն շուրջ քառորդ դար ղեկավարող Ալեքսանդր Լուկաշենկոն: Իրավապահները բռնություն են գործադրում ցուցարարների նկատմամբ, մեկ մարդ զոհվել է, կան հազարավոր ձերբակալվածներ:\nԵվրամիությունը չի ճանաչում Բելառուսի ընտրությունները:\n"
}