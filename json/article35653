{
    "title": "Արցախն ապրիլի 14-ից հետո․ արտախորհրդարանական ուժերի ու քաղաքացիական հասարակության դերը |civilnet.am|",
    "text": "civilnet.am: Մարտի 31-ին Արցախում տեղի ունեցած համապետական ընտրություններում գրանցվեցին արդյունքներ, որոնք երկրում քաղաքական զարգացում ակնկալող քաղաքացիների համար չեն կարող մտահոգիչ չլինել: («Քաղաքական զարգացում» եզրույթը վերջին տարիներին մասսայականացրել է Ֆրենսիս Ֆուկույաման: Քաղաքական զարգացման երեք բաղադրիչներն են՝ արդյունավետ պետական համակարգը, օրենքի գերիշխանությունը և ժողովրդավարական հաշվետվությունը)։\nԱրցախում իշխանության է եկել օլիգարխիայի և խոշոր բիզնեսի կուսակցությունը, որին խորհրդարանում մեծամասնություն ձևավորելու համար ընդամենը մեկ մանդատ է պակասում:\nԵրկրորդ տեղը զբաղեցրած և ընդդիմադիր քվեների առյուծի բաժինը վերցրած ուժը լիովին կախված է մեկ մարդու որոշումներից, որն արդեն իսկ ճանաչել է ընտրությունների արդյունքները և չի բացառում համագործակցության հնարավորությունը իշխանության եկած ուժի հետ:\nԵրրորդ տեղը զբաղեցրած ուժը խորհրդարան է անցել միմիայն Հայաստանի նախկին իշխանությունների համապարփակ օժանդակության շնորհիվ և, բնականաբար, սպասարկելու է համապատասխան շրջանակների քաղաքական շահերը: \nՉորրորդ և հինգերորդ տեղերը զբաղեցրած կուսակցություններն ամենայն հավանականությամբ լինելու են իշխանության եկած ուժի կցորդները:Այսպիսի իրավիճակում քաղաքական կյանքի լճացումը կարող է անխուսափելի իրողություն դառնալ: Որևէ կասկած չկա, որ Արայիկ Հարությունյանը  գնալու է գերկենտրոնացման ճանապարհով: Նեպոտիստական կապիտալիզմի (crony capitalism) այն համակարգը, որը հաստատվել է Արցախում 2000-ականների կեսերին, օլիգարխիայի իշխանության օրոք ծաղկունք է ապրելու: Այդ մոդելի սկզբունքները գործելու են ոչ միայն տնտեսության, այլև մյուս ոլորտներում: Փորձ է կատարվելու տոտալ վերահսկողություն հաստատել բարձրագույն ուսումնական հաստատությունների և քաղաքացիական հասարակության նկատմամբ` կոոպտացիայի ենթարկելով  քաղաքական և քաղաքացիական ակտիվություն ցուցաբերող քաղաքացիներին ու գործիչներին:\n\nՔաղաքական զարգացման շարժիչ ուժը կարող են  դառնալ միայն արտախորհրդարանական ընդդիմադիր ուժերը և քաղաքացիական հասարակության մաս հանդիսացող խմբերն ու կազմակերպությունները\n\nԱյս պարագայում քաղաքական զարգացման շարժիչ ուժը կարող են  դառնալ միայն արտախորհրդարանական ընդդիմադիր ուժերը և քաղաքացիական հասարակության մաս հանդիսացող խմբերն ու կազմակերպությունները: Քաղաքական դաշտի լճացումը կանխելու համար այս դերակատարները պետք է հասարակությանը վերադարձնեն վերահսկողությունը տարբեր ոլորտների և ինստիտուտների նկատմամբ, ինչպես նաև ստեղծեն իշխող ռեժիմին հակակշռող նոր կառույցներ` օգտագործելով հանրային ճնշման ողջ գործիքակազմը:\nԱյդ առուով  հասարակությանը առաջին հերթին պետք է վերադարձվի հանրային տարածությունը: Աշխարհի բոլոր ավտորիտար և հիբրիդային ռեժիմները հիմնականում սահմանափակում են մրցակցային քաղաքականության համար անհրաժեշտ երեք հիմնարար ազատություն` խոսքի ազատությունը, միավորման ազատությունը և հավաքների ազատությունը:\nԱռաջին երկուսի դեպքում սահմանափակումները սովորաբար ավելի մեղմ են լինում: Նույնիսկ բռնապետական երկրներում ստեղծվում են ընդդիմադիր կուսակցություններ և լրատվամիջոցներ: Հավաքների ազատության պարագայում, սակայն, ավտորիտար և կիսաավտորիտար ռեժիմները մշտապես ձգտում են շատ ավելի խիստ սահմանափակումներ մտցնել․ հրապարակները և փողոցները իշխող էլիտայի համար ամենավտանգավոր հարթակներն են, որոնք արդյունավետ կերպով ընդդիմադիր ուժերին և նրանց գաղափարները կապում են աշխատավոր զանգվածների հետ:\nԱրցախն այդ առումով բացառություն չի եղել մինչև վերջերս: Արցախում Հավաքների ազատության մասին օրենքն ընդունվել է միայն 2018 թվականի ամռանը, երբ երկրում բազմաթիվ բողոքի ցույցեր տեղի ունեցան: Սակայն դրանից հետո էլ իշխանություններն անընդհատ փորձում են պայմաններ թելադրել փողոցային պայքարի դուրս եկած քաղաքացիներին` շատ հաճախ խախտելով իրենց իսկ ընդունած օրենքը: Հանրային տարածության ազատագրումը, այն քաղաքական և քաղաքացիական պայքարի էպիկենտրոն դարձնելը կարևոր է ոչ միայն իրավունքի տեսանկյունից, այլև որպես մյուս ոլորտներում փոփոխությունների հասնելու կարևոր մեխանիզմ:\n\nԼրատվական դաշտի ազատականացումը ևս պետք է լինի քաղաքական զարգացման շարժիչ ուժերի ուշադրության կենտրոնում\n\nՀաջորդ կարևոր ոլորտը, որը պետք է քաղաքական և քաղաքացիական հասարակության ուշադրության կենտրոնում լինի, մեդիա դաշտն է: Չնայած 2018-ից սկսած Արցախի հանրային հեռուստատեսության աշխատանքում որոշակի դրական փոփոխություններ կան, սակայն այն շարունակում է մնալ իշխող ռեժիմի վերահսկողության տակ գտնվող քարոզչական գործիք: Հասարակությունը պետք է հասնի նրան, որ հանրային միջոցներով գոյատևող այդ լրատվամիջոցը դառնա ավելի թափանցիկ ու արդյունավետ կառույց, որը հնարավորինս օբյեկտիվ լրատվություն կապահովի արցախյան հանրությանը: Այն պետք է դառնա նաև երկրի գլխավոր հարթակը հասարակական դիսկուրսի համար: Այս խնդրի լուծման համար անհրաժեշտ է հանրային քննարկումներ սկսել մոտ ապագայում, որոնց պետք է մասնակցեն նաև ոլորտի մասնագետներ Հայաստանի Հանրապետությունից: Այդ քննարկումների միջոցով անհրաժեշտ է ձևակերպել խնդիրներ, գտնել լուծումներ և հանրային ճնշման գործիքների միջոցով հասնել դրանց կյանքի կոչմանը:\nԼրատվական դաշտի ազատականացումը ևս պետք է լինի քաղաքական զարգացման շարժիչ ուժերի ուշադրության կենտրոնում: Գաղտնիք չէ, որ Արցախում տարիներ շարունակ նոր հեռուստաընկերություններ չէին բացվում միմիայն երկրի քաղաքական իշխանության կողմից ստեղծված արհեստական խոչընդոտների պատճառով:\nԻրավապաշտպան ուժեղ կազմակերպությունների առաջացումը ևս կարևոր նախապայման է, որ ի հեճուկս ընտրություններում գրանցված արդյունքների՝ ունենանք շարժում դեպի ժողովրդավարություն:\nՇարունակությունը՝ civilnet.am-ում\n"
}