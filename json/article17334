{
    "title": "Վրաստանում բողոքի ցույց է տեղի ունենում՝ թուրքական ընկերության կողմից «Նամահվանի» ՀԷԿ-ի կառուցման դեմ |tert.am|",
    "text": "tert.am: Վրաստանում ջրցան մեքենաներ և ոստիկանության լրացուցիչ ջոկատներ են տեղակայվել Իմերեթի մարզի Ռիոնի կիրճի մոտ, որտեղ առավոտից բողոքի ակցիա է տեղի ունենում՝ ընդդեմ «Նամահվանի» ՀԷԿ-ի կառուցման: Այս մասին հայտնում է «ՏԱՍՍ» գործակալությունը՝ հղում անելով վրացական «Իմեդի» հեռուստաալիքին:\n«Մեր այստեղ գտնվելը նպատակահարմար է քաղաքացիների դիմակայությունից սադրանքներից խուսափելու համար»,- ասել է տեղի ոստիկանության ներկայացուցիչը՝ դիմելով ցուցարարներին:  \nՑույցի մասնակիցները կարծում են, որ ՀԷԿ-ը չի կարելի կառուցել, քանի որ այն անդառնալի վնաս կհասցնի Ռիոնի կիրճին: Նրանք նաև պնդում են, որ երկրի իշխանությունները թուրքական ընկերությանն են փոխանցել ամբողջ կիրճի սեփականությունը, սակայն կառավարությունից նշում են, որ ներդրողին է փոխանցվել միայն որոշակի տարածք, այն էլ ժամանակավոր օգտագործման համար:\nՑուցարարները հայտարարել են, որ ոստիկանությունը փակել է հիդրոէլեկտրակայանի շինարարական հարթակի մուտքը: Վերջիններս ՆԳՆ-ին կոչ են անում իրենց հնարավորություն տալ ազատ տեղաշարժվելու և սպառնում են վրաններ տեղակայել:\n«Նամահվանի» ՀԷԿ-ի կառուցման դեմ բողոքի ակցիաներ Վրաստանում շարունակվում են արդեն ավելի քան 5 ամիս: Վերջերս ակցիաներ տեղի չէին ունենում, քանի որ կառավարությունը որոշել էր կանգնեցնել 100 մետրանոց ամբարտակի կառուցումը 9-12 ամսով, քանի դեռ ևս մեկ անգամ գիտական հետազոտություններ չեն կատարվել:\n«Նամահվանի» ՀԷԿ-ի կառուցումը Ռիոն գետի վրա պարբերաբար հետաձգվել է 2009 թվականից: Կառուցումը սկսվել է 2020 թվականի ամռանը: Կառուցման աշխատանքներն իրականացնում է թուրքական ENKA ընկերությունը:\n"
}