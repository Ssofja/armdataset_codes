{
    "title": "Արկադի Խաչատրյանը հանդիպել է Հայաստանում Բրազիլիայի դեսպանի հետ",
    "text": "ՀՀ ԱԺ Հայաստան-Բրազիլիա բարեկամական խմբի ղեկավար Արկադի Խաչատրյանը հոկտեմբերի 8-ին հանդիպել է ՀՀ-ում Բրազիլիայի Դաշնային Հանրապետության արտակարգ եւ լիազոր դեսպան Աժեմար դե Մենդոնսա Սանկտոսի հետ:\nՀանդիպման ընթացքում Արկադի Խաչատրյանը դեսպանին է ներկայացրել սեպտեմբերի 27-ից Արցախի Հանրապետության դեմ Ադրբեջանի կողմից սանձազերծված ռազմական ագրեսիայի հետեւանքով ստեղծված իրավիճակը:\nՀայաստան-Բրազիլիա բարեկամական խմբի ղեկավարը դատապարտել է Ադրբեջանի կողմից ուժի միջոցով Արցախյան հիմնահարցի լուծման հերթական փորձը: Արկադի Խաչատրյանն անթույլատրելի է համարել Թուրքիայի ապակայունացնող դերը, ուղղակի ներգրավվածությունը եւ հատկապես վարձկան զինյալների օգտագործումն Արցախի դեմ սանձազերծված ռազմական գործողություններում, ինչպես նաեւ խաղաղ բնակչության, բնակավայրերի, ենթակառուցվածքների ու դպրոցների թիրախավորումն ու արգելված զենքերի օգտագործումը, ինչը միջազգային մարդասիրական իրավունքի խախտում է:\nԶրուցակիցները վերահաստատել են, որ խնդիրը չունի ռազմական լուծում եւ կարգավորման միակ ուղին խաղաղ բանակցություններն են:\nԱրկադի Խաչատրյանը հույս է հայտնել, որ վերոնշյալ երեւույթների եւ փաստերի վերաբերյալ Բրազիլիայի կառավարության կողմից կարվեն թիրախավորված հայտարարություններ:\n"
}