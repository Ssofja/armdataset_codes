{
    "title": "Վրաստանի իշխանությունները կարող են սուբսիդավորել Երևանով տարանցիկ չվերթները ՌԴ-ից |factor.am|",
    "text": "factor.am։ Վրաստանի իշխանությունները պատրաստ են առանց ԱԱՀ-ի շուրջ 1.2 մլն եվրո հատկացնել՝ Ռուսաստանից դեպի Թբիլիսի և Բաթումի Երևանով տարանցիկ ավիաչվերթները սուբսիդավորելու համար: Այս մասին գրում է «Սպուտնիկ Գրուզիա»-ն՝ վկայակոչելով Կառավարության որոշումը: Որոշման համաձայն՝ սուբսիդավորման մասին պայմանագիր կկնքվի առնվազն երկու ավիաընկերության հետ, որոնք Ռուսաստանից Հայաստանով տարանցմամբ Վրաստան են թռչում: Յուրաքանչյուր ուղղության համար փաստաթղթերը կստորագրվեն մեկ տարուց ոչ ավելի ժամկետով, իսկ սուբսիդավորման հավակնող ավիաընկերությունը յուրաքանչյուր վրացական օդանավակայան շաբաթական առնվազն 2 տարանցիկ չվերթ պետք է իրականացնի: Վրաստանի Կառավարությունը որոշել է, որ Ռուսաստանից Վրաստան ժամանող ցանկացած ուղևորի համար սուբսիդավորման վճարը կկազմի շուրջ 90 եվրո՝ առանց ԱԱՀ-ի, իսկ յուրաքանչյուր ավիաընկերության հետ համաձայնագրի ընդհանուր գումարը չպետք է գերազանցի 600 հազար եվրոն՝ դարձյալ առանց ԱԱՀ-ի: Նշենք, որ ՌԴ-ի և Վրաստանի միջև ուղիղ ավիահաղորդակցությունը դադարեցվել է հուլիսի 8-ին՝ հունիսի 20-ից Վրաստանի մայրաքաղաքում հակառուսական ակցիաների ֆոնին:\n"
}