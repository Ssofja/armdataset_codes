{
    "title": "Մակունցը խորհրդարանական դիվանագիտության աշխատանքներում կարևորում է ընդդիմության հետ համատեղ ջանքերը |armenpress.am|",
    "text": "ՀՀ ազգային ժողովի «Իմ քայլը» խմբակցության ղեկավար Լիլիթ Մակունցը մեծապես կարևորում է խորհրդարանական դիվանագիտութան շրջանակում կատարած աշխատանքները: Դրանցում նա ընդգծում է ընդդիմադիր գործընկերների հետ համատեղ աշխատանքը:\n«Ցանկանում են հատկապես կարևորել խորհրդարանական դիվանագիտության շրջանակում կատարած աշխատանքները: Եվ այստեղ չեմ կարող չընդգծել նաև մեր ընդդիմադիր գործընկերների հետ համատեղ ջանքերը: Նաև կարևորում եմ, թե այս ընթացքում «Իմ քայլը» խմբակցությունն ինչպես է իրականացրել վերահսկողական գործիքներից օգտվելու իր իրավունքը: Եվ այն ծավալով հանդիպումները, որոնք տեղի են ունեցել գործադիր իշխանության ներկայացուցիչների, նաև առանձին պաշտոնյաների հետ, դրա վկայությունն են»,- ասաց Մակունցը:\nՆա շեշտեց, որ այդ հանդիպումները չեն եղել պարզապես դեկլարատիվ բնույթի, այլ հետագայում աշխատել են գործադիրի ներկայացուցիչների հետ:\nՄակունցը կարևորեց նաև այն ներքին ժողովրդավարությունը, որն այս ամիսներին դրսևորվել է խմբակցության ներսում: «Եվ չնայած այն հանգամանքին, որ խմբակցության պատգամավորները երբեմն արժանանում են քննադատության տարբեր կարծիքներ հնչեցնելու համար, սակայն սա չափազանց կարևոր արժեք է: Եթե չկա ներքին ժողովրդավարություն, ապա արտաքին ժողովրդավարության մասին խոսելն անիմաստ է»,- նկատեց խմբակցության ղեկավարը:\n"
}