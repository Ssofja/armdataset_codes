{
    "title": "Աշխատանքային քննարկում Սևանա լճում սիգի արդյունագործական որսի շուրջ",
    "text": "Շրջակա միջավայրի նախարարությունը տեղեկացնում է, որ ՇՄ  նախարարի տեղակալի պաշտոնակատար Վարդան Մելիքյանի մասնակցությամբ «Սևան» ազգային պարկ» ՊՈԱԿ-ում տեղի է ունեցել աշխատանքային քննարկում։\nՎարդան Մելիքյանն  անդրադարձ է կատարել Սևանա լճում սիգի արդյունագործական որսի թույլտվությունների տրամադրման ընթացակարգին, որսի թույլատրելի չափաքանակներին, ձկնորսության թույլտվությունների հայտերի ներկայացման կարգին և պայմաններին, բնակչության շրջանում իրազեկվածության բարձրացման և այլ հարցերին։\nՔննարկմանը ներկա էին «Սևան» ազգային պարկ» ՊՈԱԿ-ի տնօրենի պաշտոնակատար Արայիկ Հունանյանը, բնապահպանության և ընդերքի տեսչական մարմնի ղեկավարի տեղակալ Վրեժ Գալոյանը, շրջակա միջավայրի նախարարության, Գեղարքունիքի մարզպետարանի և «Սևան» ազգային պարկ» ՊՈԱԿ-ի մի շարք մասնագետներ։\nՈլորտի մասնագետները ներկայացրել են ապօրինի ձկնագողության դեմ պայքարելու, դրանց օրինական դաշտ բերելու և մի շարք այլ հարցերի հետ կապված իրենց առաջարկություններն ու մտահոգությունները։\nՔննարկման ընթացքում կարևորվել են պահպանություն իրականացնող աշխատակիցների տեխնիկական հագեցվածության հարցն, ինչպես նաև, «Սևան» ազգային պարկի, Գեղարքունիքի մարզպետարանի, Բնապահպանության և ընդերքի տեսչական մարմնի ու ոստիկանության համատեղ գործողությունները։\nՀիշեցնենք, որ օրեր առաջ Շրջակա միջավայրի նախարարի պարտականությունները կատարող Վահե Ջիլավյանն ու նախարարի տեղակալի պաշտոնակատար Վարդան Մելիքյանը շրջայց են իրականացրել Գեղարքունիքի մարզի Ծովագյուղ համայնքի շրջակայքում՝ ձկնորսներին հանդիպելու և կառավարության ընդունած նոր որոշման վերաբերյալ իրազեկման աշխատանքներ կատարելու նպատակով։ Օրենսդրական նախաձեռնության նպատակն է կանոնակարգել Սևանա լճում կենսապաշարի օգտագործման և կայուն կառավարման ոլորտը։\n"
}