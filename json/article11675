{
    "title": "ԱԺ պատգամավորը 6 հայցադիմում է ներկայացրել լրատվամիջոցների դեմ |hetq.am|",
    "text": "ԱԺ «Իմ քայլը» խմբակցության պատգամավոր Հայկ Սարգսյանն այս տարվա ընթացքում 6 հայցադիմում է ներկայացրել լրատվամիջոցների դեմ: Հայցադիմումներից երեքը ներկայացվել է «Հրապարակ» օրաթերթի դեմ, մեկը՝ «Իրավունք Մեդիա» ՍՊԸ-ի և լրագրող Իլոնա Ազարյանի դեմ, իսկ մյուս երկուսը՝ «Անդրադարձ մամուլի ակումբ» ՀԿ-ի դեմ:\nՎերը նշված վեց գործերով էլ պահանջը նույնն է՝ զրպարտության և վիրավորանքի միջոցով պատվին, արժանապատվությանը և բարի համբավին հասցված վնասի հատուցում:\nՆշենք, որ երեք գործերով ընդհանուր առմամբ պատգամավորը «Հրապարակ» օրաթերթից պահանջում է վիրավորանքի համար 900 հազար դրամ փոխհատուցում, իսկ զրպարտության համար՝ 1 մլն 400 հազար դրամ:\n«Անդրադարձ մամուլի ակումբ» ՀԿ-ի կայքի` newspress.am-ի գլխավոր խմբագիր Արիանա Հովսեփյանը «Հետք»-ին ասաց, որ առաջին անգամ է լսում հայցերի մասին: Նշեց, որ մամուլի ակումբը տևական ժամանակ է ասուլիսներ չի կազմակերպում և իրենք չեն ստացել պատգամավորի ներկայացրած հայցադիմումները, ուստի տեղյակ չեն, թե ինչի համար է իրենց դատի տվել եւ ինչ պահանջով:\n«Իրավունք Մեդիա» ՍՊԸ-ի լրագրող Իլոնա Ազարյանն էլ փոխանցեց, որ Հայկ Սարգսյանն իրենցից պահանջում է 1 մլն դրամ, որից 300 հազար դրամը վիրավորանքի, իսկ 700 հազար դրամը՝ զրպարտության համար:\nՓորձեցինք պարզաբանում ստանալ նաև պատգամավոր Հայկ Սարգսյանից: Նա ասաց, որ առաջիկայում հանդես կգա հայտարարությամբ: Ոչ մի գործով դեռ վճիռ չի կայացվել:\n"
}