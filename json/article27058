{
    "title": "Նախագահը և փոխվարչապետը Լոնդոնում մասնակցում են ՎԶԵԲ Արևելյան գործընկերության ներդրումային գագաթնաժողովին",
    "text": "Նախագահ Արմեն Սարգսյանը և փոխվարչապետ Տիգրան Ավինյանը այսօր Լոնդոնում մասնակցում են Վերակառուցման և զարգացման եվրոպական բանկի (ՎԶԵԲ) Արևելյան գործընկերության առաջին ներդրումային գագաթնաժողովին:\nՀՀ նախագահի գրասենյակի հաղորդագրության համաձայն՝ Արևելյան գործընկերության նախաձեռնության 10-ամյակի շրջանակում կազմակերպվող այս գագաթնաժողովին հրավիրված են Հայաստանի, Ադրբեջանի, Բելառուսի, Վրաստանի, Մոլդովայի և Ուկրաինայի ղեկավարները, որոնք կներկայացնեն իրենց երկրների ու տարածաշրջանի ներդրումային հնարավորությունները, ինչպես նաև ներդրումային միջավայրի բարելավման ուղղությամբ գործադրվող ջանքերը:\nԱրմեն Սարգսյանը կմասնակցի Արևելյան գործընկերության ղեկավարների լիագումար նիստին, որը նվիրված է ներդրողների համար հնարավորություններին: Գագաթնաժողովը միտված է ներդրողների ավելի մեծ ուշադրություն հրավիրելու Հարավային Կովկասի և Արևելյան Եվրոպայի տարածաշրջաններին, բարձրացնելու ներդրողների իրազեկվածության մակարդակը, խթանելու Հայաստանի և տարածաշրջանի նկատմամբ հետաքրքրության աճը:\nՆերդրումային գագաթնաժողովի շրջանակում Հայաստանի նախագահը կունենա նաև երկկողմ հանդիպումներ։\nՓոխվարչապետի մամուլի խոսնակի ֆեյսբուքյան գրառման համաձայն՝ Տիգրան Ավինյանը, ով ՎԶԵԲ-ում Հայաստանի կառավարիչն է, ներդրումային գագաթնաժողովի շրջանակում նաև հանդիպումներ է ունենալու Deutsche Bank-ի ու Goldman Sachs-ի ներկայացուցիչների հետ:\n"
}