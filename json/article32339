{
    "title": "Տարհանված շահումյանցիների սոցիալական աջակցության կենտրոն է ստեղծվել |armenpress.am|",
    "text": "armenpress.am: Արցախի Շահումյանի շրջանի բնակիչները,  ովքեր հանգրվանել են ՀՀ բնակավայրերում,   սոցիալական աջակցություն ստանալու համար   այսուհետ   կարող են դիմել Երևանում գործող  օպերատիվ շտաբ,   որտեղ  բացվել  է շահումյանցիների  աջակցման կենտրոն: Օպերատիվ շտաբը գործում է Երևանի Գարեգին Նժդեհի 23/1 հասցեում: \nԱյս մասին տեղեկացրել է կենտրոնի աշխատանքների  համակարգող Նորայր Աստվածատրյանը՝ հավելելով որ Շահումյանից տարհանված բնակիչներին  կացարաններով և կեցության այլ միջոցներով  ապահովելու համար  շրջվարչակազմը հնարավորինս  աջակցություն  էր ցուցաբերում  դեռևս սեպտեմբերի 27-ից:\n«Շահումյանի շրջվարչակազմի աշխատակազմը  երեկ՝ նոյեմբերի 24-ին է դուրս եկել Քարվաճառից:  Մինչ այդ շրջվարչակազմը  զբաղվում էր տեղում բնակիչների տարհանման խնդիրների և այլ կազմակերպչական հարցերի լուծմամբ»,- ասաց նա:\nԱստվածատրյանի խոսքով՝ կենտրոնի ստեղծմամբ՝   Հայաստանի Հանրապետության տարբեր բնակավայրերում հանգրվանած  շահումյանցիների  սոցիալական աջակցությունը ներկայումս առավել համակարգված բնույթ է ստացել:\nԱսվածատրյանը նաև հայտնեց, որ Շահումյանի շրջանից տարհանված քաղաքացիները հանգրվանել են Հայաստանի տարբեր բնակավայրերում: \n"
}