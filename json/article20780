{
    "title": "Շառլ Միշելը Վլադիմիր Պուտինին ներկայացրել է ԵՄ-ՌԴ հարաբերությունները բարելավելու պայմանները\r\n |azatutyun.am|",
    "text": "azatutyun.am: ԵՄ-Ռուսաստան հարաբերությունները անկում են ապրում, շատ հարցերում կան տարաձայնություններ։ Այդ մասին ասել է Եվրամիության խորհրդի նախագահ Շառլ Միշելը Ռուսաստանի նախագահ Վլադիմիր Պուտինի հետ երկուշաբթի կայացած հեռախոսազրույցում։\nՆրա խոսքով՝ հարաբերությունների ուղղությունը կարող է փոխվել, եթե կայուն զարգացում արձանագրվի Ուկրաինայի հարցով Մինսկի համաձայնությունների իրականացման գործում, ԵՄ անդամ երկրների նկատմամբ հիբրիդային և հաքերային հարձակումները դադարեցնելու և մարդու իրավունքները հարգելու դեպքում։\nՇառլ Միշելը նաև հիշեցրել է ընդդիմադիր գործիչ Ալեքսեյ Նավալնու գործը՝ կրկին կոչ անելով նրան ազատել արձակել ու հետաքննել թունավորման գործը։\nՀեռախոսազրույցի մասին Կրեմլի հաղորդագրությունում Նավալնու մասին չի հիշատակվում։\nՇառլ Միշելի ու Վլադիմիր Պուտինի հեռախոսազրույցը տեղի է ունեցել Եվրամիության գագաթաժողովի նախաշեմին։ Մարտի 25-26-ը կայանալիք գագաթաժողովում ակնկալվում է քննարկել նաև Ռուսաստանի հանդեպ ԵՄ քաղաքականության ռազմավարությունը։\n"
}