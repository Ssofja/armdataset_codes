{
    "title": "Ադրբեջան ռազմական մատակարարումների համար կաշառքի գործով ՌԴ-ում պաշտոնյաներ են կալանավորվել |armenpress.am|",
    "text": "armenpress.am: Ռուսաստանի Դաշնությունից Ադրբեջան երկակի նշանակության ռազմական արտադրանք մատակարարելու համար կաշառքի գործով ՌԴ-ում պաշտոնյաներ են կալանավորվել: Այս մասին գրում է «Կոմերսանտ»-ը:\nՄոսկվայի Խամովնիկյան շրջանային դատարանը ձերբակալել է քրեական գործով երեք մեղադրյալների, որոնք կապված են Արդյունաբերության և առևտրի նախարարության աշխատակցի կողմից կաշառք ստանալու հետ: Հետաքննության վարկածով՝ նախարարության Ռազմատեխնիկական համագործակցության բաժնի պետ Ռիզվան Գայրբեկովը Նիժնի Նովգորոդի ավիացիոն ընկերության գլխավոր տնօրեն Վասիլի Կլեպալովից 4,5 մլն ռուբլի է ստացել Ադրբեջան երկակի նշանակության արտադրանքի մատակարարման համար ընկերությանը արտոնագիր տալու համար: Ռուսաստանի Դաշնության Քննչական կոմիտեում կարծում են, որ կաշառքի միջնորդ է եղել նրանց ընդհանուր ծանոթը՝ Ռազմատեխնիկական համագործակցության դաշնային ծառայության Օտարերկրյա պետությունների հետ ռազմատեխնիկական համագործակցության վարչության պետ Սերգեյ Գարմաշը։\nԱռաջինը երկու ամսով կալանավորվել է Նիժնի Նովգորոդի ավիացիոն ընկերության գլխավոր տնօրեն Վասիլի Կլեպալովը, որը մեղադրվում է կաշառք տալու մեջ:\nՀետաքննությունը ենթադրում է, որ Կլեպալովը 4,5 մլն ռուբլի է փոխանցել Արդյունաբերության և առևտրի նախարարության աշխատակից Ռիզվան Գայրբեկովին ՝ նրանց ընդհանուր ծանոթ Սերգեյ Գարմաշի միջնորդությամբ: Նախարարության աշխատակից Ռիզվան Գայրբեկովին ևս դատարանը մեկուսարան է ուղարկել մինչև օգոստոսի 4-ը ժամկետով:\nՌիզվան Գայրբեկովը գլխավորում էր Արդյունաբերության և առևտրի նախարարության Պաշտպանական արդյունաբերական համալիրի դեպարտամենտի ռազմատեխնիկական համագործակցության բաժինը։ Նա Ռուսաստանի Դաշնության 3-րդ դասի պետական խորհրդական է։ Միջնորդ Գարմաշը ՌԴ Ռազմատեխնիկական համագործակցության դաշնային ծառայության արտասահմանյան պետությունների հետ ռազմատեխնիկական համագործակցության երկրորդ վարչության պետի տեղակալն է։\nՀետաքննության վարկածով՝ 2019թ. գարնանը Նիժնի Նովգորոդի ձեռնարկության գլխավոր տնօրենն իր ծանոթ Սերգեյ Գարմաշին խնդրել է օգնել ընկերությանը գործունեության որոշ տեսակների համար լիցենզիա ստանալու հարցում: \nԴրանք անհրաժեշտ էին Նիժնի Նովգորոդի ավիացիոն ընկերության կողմից Ադրբեջան երկակի նշանակության արտադրանք մատակարարելու համար։\nԿլեպալովը Դաշնային միգրացիոն ծառայության աշխատակցին սկզբում փոխանցել է 2 մլն ռուբլի, իսկ հետո ևս 2,5 մլն գումարը փոխանցվել է Օվչիննիկովի առափնյա ծառայության շենքի մուտքի մոտ: Այնուհետ միջնորդն իր աշխատասենյակում դրանք փոխանցել է Արդյունաբերության և առևտրի նախարարության առևտրի բաժնի պետին:\n"
}