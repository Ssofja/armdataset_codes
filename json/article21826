{
    "title": "ԵՊՀ-ում հիմնադրվել է ցեղասպանության կանխարգելման և կրթության ՅՈՒՆԵՍԿՕ-ի ամբիոն",
    "text": "Երևանի պետական համալսարանը և Միավորված ազգերի կրթական, գիտական և մշակութային կազմակերպությունը (ՅՈՒՆԵՍԿՕ) հայտարարել են Ցեղասպանության և այլ զանգվածային ոճրագործությունների կանխարգելման և կրթության ՅՈՒՆԵՍԿՕ-ի ամբիոնի հիմնադրման մասին:\n«Յուրաքանչյուր տարի Միավորված ազգերի կրթական, գիտական և մշակութային կազմակերպությունը՝ ՅՈՒՆԵՍԿՕ-ն, մրցութային կարգով ընտրում է աշխարհի տարբեր երկրներում ամբիոնների հիմնադրման վերաբերյալ որոշակի թվով նախագծեր, որոնք գործում են ՅՈՒՆԵՍԿՕ-ի հովանու ներքո, նրա հռչակած առաջնահերթություններին համահունչ:\nԵՊՀ-ում ՅՈՒՆԵՍԿՕ-ի ամբիոնի հիմնադրումն այն շարունակական աշխատանքի գնահատականն է, որն իրականացվել է վերջին տարիներին ԵՊՀ ՀՀԻ-ի ցեղասպանագիտության բաժնում՝ կազմակերպված գիտաժողովները, սեմինարները, քննարկումները, բաց դասախոսությունները, տեղեկատվության հանրայնացնելու աշխատանքը, ինչպես նաև «Ցեղասպանագիտություն» մագիստրոսական ծրագիրը:Իսկ ՅՈՒՆԵՍԿՕ-ի համար ցեղասպանությունների կանխարգելման ուղղությամբ կրթությունն առաջնային նշանակետերից է:\nՅՈՒՆԵՍԿՕ-ի ‹‹UNITWIN››  ծրագիրը խթանում է համալսարանների միջև միջազգային համագործակցությունը ու ցանցային կապի ստեղծումը: Այն օգնում է ամբողջ աշխարհում հզորացնել բարձրագույն ուսումնական հաստատությունները, լրացնել գիտելիքների բացը և համագործակցել 2030-ի Կայուն զարգացման օրակարգի շուրջ:\nՑեղասպանության և այլ զանգվածային ոճրագործությունների կանխարգելման և կրթության ՅՈՒՆԵՍԿՕ-ի ամբիոնի բացումն ազդարարվեց ՀՀ ԱԳ նախարար Զոհրաբ Մնացականյանի հեռավար դասախոսություն-հանդիպմամբ, որին մասնակցում էին  Երևանի պետական համալսարանի հայագիտական հետազոտությունների ինստիտուտի ցեղասպանագիտության բաժնի և Հայաստանում Ամերիկյան համալսարանի ուսանողներն ու շրջանավարտները: \n ԱԳ նախարար Զոհրաբ Մնացականյանը դասախոսություն կարդաց «Հայաստանը և ցեղասպանությունների կանխարգելման քաղաքականությունը» թեմայով:\nՊ.գ.թ. Սուրեն Մանուկյանը Ցեղասպանության և այլ զանգվածային ոճրագործությունների կանխարգելման և կրթության ՅՈՒՆԵՍԿՕ-ի ամբիոնի ղեկավարն է, արդեն երկար տարիներ մասնագիտանում է ցեղասպանագիտության ոլորտում:\n 2017 թվականից նա ղեկավարում է ԵՊՀ հայագիտական հետազոտությունների ինստիտուտի ցեղասպանագիտության բաժինը, ինչպես նաև 2018 թ. Հայոց ցեղասպանության թանգարան-ինստիտուտի համեմատական ցեղասպանագիտության բաժինը: 2007-2018 թթ. եղել է Հայոց ցեղասպանության թանգարան-ինստիտուտի փոխտնօրենը:\n Սուրեն Մանուկյանը ցեղասպանությունների ուսումնասիրության մեջ ներգրավված գրեթե բոլոր մասնագետների միավորող միջազգային կազմակերպության խորհրդի անդամ է 2017 թվականից:\nՄեզ հետ զրույցում պարոն Մանուկյանը նշեց, որ Երևանի պետական համալսարանում ամբիոնի հիմնական նպատակն է ցեղասպանագիտական կրթության խթանումը Հայաստանում՝ ինչպես համալսարանական, այնպես էլ ոչ ֆորմալ մակարդակներում:\n‹‹Տեղեկատվական արշավների, հրապարակումների, սեմինարների և աշխատաժողովների միջոցով ամբիոնը նպատակ ունի հասնելու ցեղասպանություն երևույթի վերաբերյալ իրազեկվածության բարձրացմանն ամբողջ աշխարհում, ինչը կնպաստի ցեղասպանությունների դատապարտմանը և կանխարգելմանն ուղղված միջազգային քաղաքականությանը››,- ասաց պարոն Մանուկյանը:\nՆրա խոսքով, Հայաստանը վերջին տարիներին իր վրա է վերցրել գլոբալ մակարդակում ցեղասպանությունների և այլ զանգվածային ոճրագործությունների կանխարգելման առաջամարտիկի դերը:\n‹‹Սրա վկայություններն են, օրինակ, երկու տարին մեկ պարբերականությամբ Երևանում անցկացվող Ցեղասպանության հանցագործության կանխարգելմանն ուղղված գլոբալ ֆորումները կամ 2020 թ. հունիսի 22-ին Հայաստանի նախաձեռնությամբ ՄԱԿ-ի մարդու իրավունքների խորհրդի կողմից ընդունված այդբովանդակ բանաձևը,- փաստեց Սուրեն Մանուկյանը,- և մեր նորաստեղծ ամբիոնը գործադրելու է բոլոր ջանքերը գիտական և կրթական ոլորտում ցեղասպանությունների միջազգային ճանաչման և կանխարգելման հարցին նպաստելու համար››:\nԵՊՀ ՀՀԻ ցեղասպանության և այլ զանգվածային ոճրագործությունների կանխարգելման և կրթության ՅՈՒՆԵՍԿՕ-ի ամբիոնի նպատակներն են խթանել ցեղասպանագիտական կրթությունը ֆորմալ և ոչ ֆորմալ մակարդակներում, բարձրացնել  ցեղասպանությունների և այլ զանգվածային հանցագործությունների վերաբերյալ իրազեկվածության մակարդակը տարբեր միջոցառումների, տեղեկատվության արշավների, հրապարակումների, սեմինարների միջոցով հասարակության շրջանում, ինչպես նաև համագործակցել  ՅՈՒՆԵՍԿՕ-ի այլ ամբիոնների և այլ կազմակերպությունների հետ՝  ոլորտին առնչվող տարբեր ծրագրեր իրականացնելու համար: \nՑեղասպանության և այլ զանգվածային ոճրագործությունների կանխարգելման և կրթության ՅՈՒՆԵՍԿՕ-ի ամբիոնը գործելու է ԵՊՀ հայագիտական հետազոտությունների ինստիտուտում:\nՀարկ է նաև հիշեցնել, որ  Երևանի պետական համալսարանում մեկնարկել է 2020-2021 ուսումնական տարվա մագիստրատուրայի ընդունելությունը «Ցեղասպանագիտություն» մագիստրոսական ծրագրում (տրվում է Միջազգային հարաբերությունների մագիստրոսի աստիճան) ուսման վարձի լրիվ փոխհատուցմամբ (անվճար) առկա ուսուցման համար հատկացվում է 2 տեղ:\nՄագիստրատուրայի ընդունելության առաջին փուլի փաստաթղթերն ընդունվելու են հունիսի 5-ից մինչև հուլիսի 6-ն առցանց` https://admission.ysu.am/ կայքի միջոցով,  իսկ երկրորդ փուլի փաստաթղթերն առցանց ընդունվելու են հուլիսի 13-ից մինչև օգոստոսի 24-ը»,- ասվում է հաղորդագրության մեջ:\n"
}