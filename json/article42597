{
    "title": "Կձեւավորենք փաստահավաք խումբ և կստուգենք ՀՀ-ի ու Արցախի դեմ դավադիր գործարքի մասին լուրերը. Նախկին ԱԱԾ-ականների կոչը",
    "text": "ԱԱԾ նախկին բարձրաստիճան պաշտոնյաները հանդես են եկել հայտարարությյամբ, որում ասվում է.\n«Ս.թ. նոյեմբերի 10-ին Հայաստանի, Ադրբեջանի եւ Ռուսաստանի եռակողմ համաձայնագրի ստորագրումից հետո ծավալվող իրադարձությունները վկայում են, որ իրավիճակը կայունանալու, կարգավորվելու փոխարեն ավելի է սրվում,  Հայաստանի Հանրապետության դեմ ուղղված արտաքին եւ ներքին  անվտանգության  սպառնալիքներն ուժգին եւ ակներեւ են դառնում:\nԶինված ուժերում տիրող բարոյահոգեբանական վիճակը, մարտունակությունը, հայ-ադրբեջանական սահմանի ճշգրտման գործընթացն ու պաշտպանությունը, Արցախի Հանրապետությունում հակառակորդի հետ դեռեւս տեղ-տեղ բռնկվող բախումները, երկրի կառավարման համակարգի կարեւորագույն ոլորտներում դրսեւորվող անգործությունն ու անկազմակերպվածությունը,  ոչ մասնագիտական մոտեցումները, ընդդիմադիր հայացքներ ունեցող անձանց նկատմամբ բռնաճնշման փորձերը, նրանց կողմից  բարձրաձայնված իրական մտահոգություններն անտեսելու, լռեցնելու քաղաքականությունը, ազգային անվտանգության համակարգը ներքաղաքական  պարզաբանումների մեջ ներքաշելու փաստը, արտաքին դիվանագիտության ոլորտում պասիվ, անարդյունավետ գործողությունները, նախաձեռնողականության իսպառ բացակայությունը, իրադարձությունների վրա ազդելու փոխարեն սոսկ արձագանքողի դերի ստանձնումը, պատերազմի հետեւանքների վերացումը զուտ Ռուսաստանի ղեկավարության վրա թողնելու անհասկանալի մոտեցումը վկայում են այն մասին, որ ստեղծված իրավիճակի արդյունքում պետության անվտանգային ողջ համակարգը խոցելի է դարձել եւ վտանգված է:\nՆույնիսկ հաշվի չի առնվում այն հանգամանքը, որ Ադրբեջանի եւ Թուրքիայի ղեկավար անձանց ագրեսիվ հայտարարությունները կարող են իրականություն դառնալ, ինչի արդյունքում պատերազմական գործողությունները կծավալվեն արդեն Հայաստանի Հանրապետության տարածքում՝ հանգեցնելով աղետալի հետեւանքների ողջ տարածաշրջանում:\nՄիեւնույն ժամանակ մամուլով պարբերաբար տարածվում են խիստ կարեւորություն ներկայացնող տեղեկություններ, որոնք ուղիղ կապ ունեն պատերազմի սանձազերծման եւ դրա արդյունքում մեր ունեցած տարածքային ու մարդկային կորուստների իրական պատճառների  հետ, սակայն նմանատիպ հրապարակումների հեղինակները կամ դրանց հետ անմիջական առնչություն ունեցող անձինք խուսափում են հանրությանն ամբողջ ծավալով եւ լիարժեք պարզաբանումներ տալուց՝ բազմաթիվ հարցեր թողնելով անպատասխան: Մասնավորապես, մտահոգիչ է Ադրբեջանի եւ Հայաստանի ղեկավարների միջեւ եղած կապի արդյունքում միլիարդավոր դոլարների դիմաց Արցախի տարածքների հանձնման  շուրջ սակարկությունների վերաբերյալ սպրդած տեղեկատվությունը:\nՍտեղծված իրավիճակում մենք՝ ներքոստորոգրյալներս, երկրում տիրող իրավիճակը  կայունացնելու համար կոչ ենք անում.\nԻրավապահ մարմիններին չներքաշել ներքաղաքական ինտրիգների մեջ, վերածելով բռնաճնշումներ իրականացնող գործիքի:\nԴուրս գալ շոկային վիճակից, դրսեւորել պրոֆեսիոնալիզմ եւ կոնկրետ  գործողություններով լուծել զինված ուժերում ու կառավարման համակարգում առկա վերը նշված խնդիրները:\nՍեղմ ժամկետներում թափանցիկ, հանրությանը մատչելի եղանակներով մանրակրկիտ ուսումնասիրել Ադրբեջանի եւ Հայաստանի ղեկավարների կապի, նրանց միջեւ հնարավոր գործարքի վերաբերյալ եղած տեղեկությունները:\nՀանրության բեւեռացումը վերացնելու, ազգային համերաշխություն ձեւավորելու նպատակով սեղմ ժամկետներում գնալ իշխանափոխության:\nԵթե ՀՀ իշխանությունները սույն կոչը թողնեն անհետեւանք, ապա մեր կողմից կձեւավորվի փաստահավաք խումբ՝ փորձառու քննիչների, դատախազների, օպերատիվ աշխատակիցների, փաստաբանների եւ այլ շահագրգիռ անձանց ներգրավմամբ, եւ առկա բոլոր միջոցներով կստուգվեն Հայաստանի եւ Արցախի դեմ  հնարավոր դավադիր գործարքի ու դրա հետեւանքով պատերազմում դիտավորությամբ պարտվելու  վերաբերյալ տեղեկությունները: Բացի այդ, կոչով կդիմենք ՀՀ ԱԱԾ եւ իրավապահ համակարգի մեր մյուս գործընկերներին՝ որոշելու ստեղծված իրավիճակում իրենց ծառայողական պարտականությունների հետագա իրականացումը շարունակելու նպատակահարմարությունը:\nՀայտարարությունը բաց է, եւ դրան կարող են միանալ իրավապահ մարմինների, պաշտպանության նախարարության, սահմանապահ զորքերի նախկին եւ ներկա աշխատակիցները:\nՀՀ ԱԱԾ տնօրենի նախկին ՊԺԿ պահեստազորի գնդապետ Միքայել Համբարձումյան\nՀՀ ԱԱԾ տնօրենի նախկին առաջին տեղակալ պահեստազորի գեներալ-լեյտենանտ  Հրանտ Եպիսկոպոսյան\nՀՀ ԱԱԾ տնօրենի նախկին տեղակալ պահեստազորի գեներալ-լեյտենանտ Վրեժ Արզումանյան\nՀՀ ԱԱԾ տնօրենի նախկին տեղակալ պահեստազորի գեներալ-մայոր Գարեգին Մխիթարյան\nՀՀ ԱԱԾ պահեստազորի գեներալ-մայոր Զավեն Նանյան\nՀՀ ԱԱԾ պահեստազորի գնդապետ Գրիգոր Անտոնյան\nՀՀ ԱԱԾ պահեստազորի գնդապետ Էդուարդ Ղումաշյան\nՀՀ ԱԱԾ պահեստազորի գնդապետ Արտյոմ Գրիգորյան\nՀՀ ԱԱԾ պահեստազորի գնդապետ Արթուր Խաչատրյան\nՀՀ ԱԱԾ պահեստազորի գնդապետ Վարդան Գալստյան\nՀՀ ԱԱԾ պահեստազորի գնդապետ Կարեն Հակոբյան\nՀՀ ԱԱԾ պահեստազորի գնդապետ Սամվել Բաղդասարյան\nՀՀ ԱԱԾ պահեստազորի գնդապետ Սամվել Սարգսյան\n"
}