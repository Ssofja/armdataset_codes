{
    "title": "Հանձնաժողովը հավանություն տվեց Երեխայի իրավունքների մասին կոնվենցիայի արձանագրության վավերացումը |1lurer.am|",
    "text": "1lurer.am: ԱԺ Մարդու իրավունքների և հանրային հարցերի մշտական հանձնաժողվը քննարկեց «Երեխայի իրավունքների մասին» կոնվենցիայի՝ հաղորդագրություններ ներկայացնելու կարգի վերաբերյալ կամընտիր արձանագրությունը վավերացնելու մասին նախագիծը:\nԱրդարադատության նախարարի տեղակալ Քրիստիննե Գրիգորյանն ասաց, որ արձանագրությունն ընդունվել է ՄԱԿ-ի Գլխավոր ասամբլեայի 66-րդ նստաշրջանի 89-րդ լիագումար նիստում՝ 2011 թվականի դեկտեմբերի 19-ին:\nԱրձանագրությունը ստորագրել է 52 պետություն, վավերացրել է 46 պետություն: Հայաստանն արձանագրությունը ստորագրել է 2019 թ. սեպտեմբերի 26-ին:\nՓոխնախարարը նշեց, որ արձանագրությունը կոչված է ամրապնդելու և լրացնելու ազգային և տարածաշրջանային մեխանիզմները, որոնք երեխաներին հնարավորություն են տալիս բողոքներ ներկայացնել իրենց իրավունքների խախտումների դեմ:\nԱրձանագրությունն, ըստ Գրիգորյանի, Երեխաների իրավունքների կոմիտեին հնարավորություն կտա իրականացնելու մի շարք գործառույթներ, որոնք ուղղված են ամրապնդելու և լրացնելու այդպիսի ազգային մեխանիզմները, ինչպես նաև ընդլայնելու Կոնվենցիայի և համապատասխան դեպքերում դրա՝ «Մանկավաճառության, երեխաների մարմնավաճառության և մանկական պոռնոգրաֆիայի մասին» և Կոնվենցիային կից՝ «Զինված հակամարտություններին երեխաների մասնակցության վերաբերյալ» կամընտիր արձանագրությունների կիրարկումը:\nՓոխնախարարի խոսքով՝ վավերացնելով արձանագրությունը՝ Հայաստանը կստանձնի պարտավորություն պատշաճ ուշադրություն դարձնել իր իրավազորության ներքո գտնվող անձանց բողոքների վերաբերյալ Կոմիտեի տեսակետներին և առաջարկություններին: \nՀանձնաժողովը հավանության արժանացրեց նախագիծը, այն կքննարկվի ԱԺ լիագումար նիստում:\n"
}