{
    "title": "«Դպրոցների տնօրեններն ու փոխտնօրենները լուրջ անելիք ունեն նոր չափորոշիչը կյանքի կոչելու գործում». ԿԳՄՍ նախարարի տեղակալ",
    "text": "Տավուշի մարզի հանրակրթական դպրոցներում հանրակրթության նոր չափորոշչի փորձարկմանն ընդառաջ` Դիլիջանի «Այբ» կենտրոնական դպրոցում անցկացվել է մարզի 82 դպրոցների տնօրենների և փոխտնօրենների վերապատրաստման եռօրյա դասընթաց: Այս մասին տեղեկացնում է ԿԳՄՍՆ-ն։\n«Վերապատրաստման մասնակիցներին տեսակապի միջոցով ողջունել է  կրթության, գիտության, մշակույթի և սպորտի նախարարի տեղակալ Ժաննա Անդրեասյանը։ «Նոր չափորոշիչների արդյունավետ ներդրման գործընթացում չափազանց կարևոր է դպրոցի ղեկավար կազմի դերը:  Տնօրեններն ու փոխտնօրենները լուրջ անելիք ունեն  նոր չափորոշչով նախատեսվող փոփոխությունները կյանքի կոչելու, այդ թվում՝ նոր ուսումնական պլանները, գնահատման կարգը,  տարիֆիկացիոն պլանները և մնացած բովանդակային բարեփոխումները հաջողությամբ կիրառելու գործում»,- նշել է փոխնախարարը` հաջողություն մաղթելով ներկաներին:\nԺ. Անդրեասյանը համագործակցության համար շնորհակալություն է հայտնել գործընկերներին, մասնավորապես,  ԲՏՃՄ (բնագիտամաթեմատիկական և գիտատեխնիկական) առարկաների վերապատրաստումն իրականացնող «Այբ» կրթական հիմնադրամին, որն ամռան ամիսներին ակտիվ աշխատել է՝ ապահովելով վերապատրաստումների դինամիկ և անխափան ընթացքը։ Փոխնախարարը նշել է, որ առջևում շարունակական աշխատանք է սպասվում, ուստի կարևոր է առավելագույնս ներգրավված լինել և հետադարձ կապի միջոցով նպաստել գործընթացի արդյունավետության բարձրացմանը։\n«Այբ» կրթական հիմնադրամի գործադիր տնօրեն Սոնա Կոշեցյանը հանդիպման ընթացքում նշել է, որ այս վերապատրաստման այս ծրագիրը առանձնահատուկ է, քանի որ դպրոցների տնօրենները և փոխտնօրեններն առաջին անգամ են վերապատրաստվում ուսուցիչների հետ միասին։ Արդյունքում նրանք դառնալու են հանրակրթության նոր չափորոշչի  գործընթացի առաջնորդները, որը սկսվել է Տավուշում և հետագայում տարածվելու է ամբողջ հանրապետությունով։ \nԴպրոցների ղեկավար կազմերի վերապատրաստման ծրագիրը հիմնված է արդյունավետ առաջնորդության միջազգային փորձի վրա և նպատակ ունի աջակցելու դպրոցների տնօրեններին և փոխտնօրեններին՝ իրենց դպրոցներում արդյունավետ կերպով առաջնորդելու բարեփոխումների գործընթացը և հանրակրթության պետական նոր չափորոշիչների ներդրումը։\nԶարգացման ծրագրի շրջանակներում մասնակիցները տեսական և գործնական աշխատանքների միջոցով ուսումնասիրել են իրենց ամենօրյա աշխատանքում կարևոր նշանակություն ունեցող այնպիսի թեմաներ, ինչպիսիք են՝\n\nԴպրոցի բարելավմանը և արդյունքների գնահատմանն ուղղված տեսլականի և ռազմավարության մշակում,\nԴասավանդման և ուսումնառության առաջնորդում,\nՀամակարգային փոփոխությունների առաջնորդում,\nԾնողների և համայնքի հետ համագործակցության ծավալում,\nԹիմերի առաջնորդում, արդյունավետ հաղորդակցություն, ինքնազարգացում և ուրիշների զարգացմանը նպաստող գործունեության ծավալում:\n\nՎերապատրաստման ծրագիրն իրականացվելու է 3 փուլով, որոնցից յուրաքանչյուրը կազմված է եռօրյա դեմ առ դեմ հանդիպումներից։ Գործընթացը կուղղորդվի մենթորության խմբային հանդիպումներով ու քննարկումներով և կտևի մինչև 2022 թ․ մայիս ամիսը։\nՆշենք, որ օգոստոսի 14-ին ավարտվել են Տավուշի մարզի դպրոցների՝ ԲՏՃՄ (բնագիտամաթեմատիկական և գիտատեխնիկական) ոլորտի առարկաներ դասավանդող 600 ուսուցիչների վերապատրաստումները, որոնք իրականացրել են «Այբ» կրթական հիմնադրամի մասնագետները։ Հանրակրթության պետական չափորոշչի ներդրման վերապատրաստումներն իրականացվում  կրթության, գիտության, մշակույթի և սպորտի նախարարության և Համաշխարհային բանկի գործընկերային ծրագրի «Եվրամիությունը հանուն նորարարության» նախաձեռնության շրջանակում»,- նշված է հաղորդագրության մեջ:  \n"
}