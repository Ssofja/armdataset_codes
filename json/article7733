{
    "title": "Երևանի և մյուս համայնքների աշխարհազորային բրիգադները կղեկավարեն նորանշանակ տեղակալները. ԱԺ-ն ամբողջությամբ ընդունեց նախագծերը |1lurer.am|",
    "text": "1lurer.am: Ազգային ժողովի արտահերթ նիստի մեկնարկին օրենսդիրները մեկ րոպե լռությամբ հարգեցին Արցախի համար նահատակված զինծառայողների հիշատակը: \nԱյնուհետև խորհրդարանը երկրորդ ընթերցմամբ և ամբողջությամբ քննարկեց Կառավարության ներկայացրած «Տեղական ինքնակառավարման մասին» և «Երևան քաղաքում տեղական ինքնակառավարման մասին» օրենքներում փոփոխությունների նախագծերը:\nՏարածքային կառավարման և ենթակառուցվածքների նախարարի տեղակալ Վաչե Տերտերյանը հայտնեց, որ առաջինից երկրորդ ընթերցման ժամանակահատվածում առաջարկություններ չեն եղել, և կոչ արեց կողմ քվեարկել նախագծերին:  \nԽորհրդարանը երկրորդ ընթերցմամբ և ամբողջությամբ կողմ քվեարկեց երկու նախագծերին էլ: \nՆշենք՝ օրենսդրական փոփոխությունները պայմանավորված են Հայաստանում աշխարհազորի ձևավորման և այդ աշխատանքները համակարգված ու արդյունավետ կատարելու անհրաժեշտությամբ։ \nՆախագծերով ենթադրվում է, որ տեղական ինքնակառավարման մարմինները կունենան նոր տեղակալ, որը կզբաղվի աշխարհազորի կազմակերպման և աշխարհազորային բրիգադի ղեկավարման աշխատանքներով։ Երևանի պարագայում նույնպես առաջարկվում է ավելացնել քաղաքապետի տեղակալների թիվը՝ 3-ից դարձնելով 4: Նա բացառապես և ուղիղ կզբաղվի աշխարհազորի կազմակերպման և ղեկավարման գործառույթով։ \n"
}