{
    "title": "Վահե Գրիգորյանը առանձին հանդիպումներ է ունեցել ՍԴ անդամների հետ, այդ թվում՝ Հրայր Թովմասյանի |armtimes.com|",
    "text": "armtimes.com: Ես իմ գործընկերների հետ հիմա քննարկումների մեջ եմ, երբ քննարկումներն ավարտվեն՝ բոլոր հարցերին կպատասխանեմ։ Այս մասին քիչ առաջ Սահմանադրական դատարանում լրագրողների հետ զրույցում ասաց ՍԴ նորընտիր դատավոր Վահե Գրիգորյանը՝ պատասխանելով հարցին, թե՝ իր՝ ՍԴ նախագահի լիազորությունների կատարումը ստանձնելու վերաբերյալ հայտարարության մասով զրուցե՞լ է ՍԴ մյուս անդամների հետ։\nՎահե Գրիգորյանն ասաց, որ չի մասնակցել դատարանում այսօր տեղի ունեցած աշխատակարգային նիստի որոշումների կայացմանը։ Ի դեպ՝ այդ նիստի ժամանակ ՍԴ անդամները Ռոբերտ Քոչարյանի դիմումն ընդունել են վարույթ։ Իսկ անդամների հետ իր կարգավիճակի քննարկման համար հանդիպել է առանձին, զրուցել է նաեւ ՍԴ նախագահի լիազորություններն այս պահին կատարող Հրայր Թովմասյանի հետ։ \nԼրագրողի հարցին՝ կառուցողակա՞ն էր հանդիպումը, Գրիգորյանը դրական պատասխան տվեց։\nՎահե Գրիգորյանը Քոչարյանի դիմումը ՍԴ վարույթ ընդունելը չմեկնաբանեց։\nԼրագրողների հարցերին ի պատասխան՝ նա նշեց, որ ստեղծված հնարավոր ճգնաժամային իրավիճակը լուծելու իրավական ճանապարահ կա, ինքն այդպիսի լուծումը տեսնում է, որի մասին կխոսի ժամանակին։\n"
}