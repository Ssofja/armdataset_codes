{
    "title": "Ծառուկյանն օլիգարխ է և ենթակա է անցումային արդարադատության․ «Սասնա Ծռեր» կուսակցության մամուլի խոսնակ",
    "text": "Գագիկ Ծառուկյանն ակնհայտորեն զբաղվում է ձեռնարկատիրական գործունեությամբ, ուստի չի կարող լինել պատգամավոր։ Մեզ հետ զրույցում անդրադառնալով ՔՈ ՍԴԿ-ի՝ Գագիկ Ծառուկյանին պատգամավորական մանդատից զրկելու գործընթաց սկսելու հարցով դիմումին՝ ասաց «Սասնա Ծռեր» կուսակցության մամուլի խոսնակ Վահագն Ավագյանը։ Նա նաև նշեց, որ համաձայն չեն Նիկոլ Փաշինյանի պնդմանը, թե Հայաստանում այլևս օլիգարխներ չկան, և որ օլիգարխները վերածվել են ընդամենը խոշոր սեփականատերերի։ «Նման պնդում կարող ենք անել միայն անցումային արդարադատության իրականացումից, տնտեսական լյուստրացիայից և դրա հիման վրա եկամուտների օրինականացումից հետո»,- ասաց նա։ Վահագն Ավագյանի խոսքերով՝ քանի որ Գագիկ Ծառուկյանն օլիգարխ է և ենթակա է անցումային արդարադատության ու լյուստրացիայի, նրա և մյուս օլիգարխների քրեական պատասխանատվության հարցը պետք է լուծվի այդ կարգով։\n"
}