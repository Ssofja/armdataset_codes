{
    "title": "ՀՀ ԱԳՆ-ն Թուրքիային հորդորում է ականջալուր լինել ԼՂ հակամարտությունը սրելուց զերծ մնալու կոչերին\r\n\r\n |armenpress.am|",
    "text": "armenpress.am: ՀՀ Արտաքին գործերի նախարարությունը Թուրքիային հորդորում է ականջալուր լինել Լեռնային Ղարաբաղի հակամարտությունը սրելուց զերծ մնալու միջազգային հանրության կոչերին: Այս մասին հոկտեմբերի 1-ին հրավիրված մամուլի ասուլիսի ընթացքում ասաց ԱԳՆ մամուլի խոսնակ Աննա Նաղդալյանը:\n«Միջազգային հանրությունը խիստ կոչ է արել արտաքին դերակատարներին` զերծ մնալ հակամարտությունը սրելու ցանկացած գործողություններից: Թուրքիան պետք է ականջալուր լինի այս կոչերին: Այս պահի դրությամբ ունենք միջազգային հանրության միասնական, հստակ, վճռական դիրքորոշումը, որ պետք է քայլեր ձեռնարկվեն մարտական գործողությունների դադարեցման ուղղությամբ»,- ասաց Նաղդալյանը:\nԱԳՆ մամուլի խոսնակը հավելեց, որ կրակի դադարեցման առումով Արտաքին գործերի նախարարությունն իր ամբողջ ներուժով այս ընթացքում կապի մեջ է եղել իր բոլոր գործընկերների հետ:\n"
}