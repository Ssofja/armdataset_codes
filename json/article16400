{
    "title": "ՍԴ դատավորների գործունեության օրինականության հետ կապված խնդիրներ կան. Արևիկ Պետրոսյան |armtimes.com|",
    "text": "armtimes.com: Սահմանադրական դատարանի աշխատակարգային նիստից դուրս գալով ՍԴ դատավոր Արևիկ Պետրոսյանը նշեց, որ միակ ինքնաառաջադրված թեկնածու Երվանդ Խունդկարյանին մի շարք հարցեր է տվել:\nՀարցերից մեկի մասին էլ նա բարձրաձայնեց: «Պարոն Խունդկարյանին հարց ուղղեցի ՍԴ ճգնաժամի վերաբերյալ՝  մինչև 2020 թ.-ի հունիսի 26-ի և այս  իրավիճակի հետ կապված»: Խունդկարյանը պատասխանել է ոչ թե ՍԴ-ում ճգնաժամ լինելու կամ չլինելու հետ կապված, այլ ընդհանրական դիրքորոշում է տվել դատական համակարգում ճգնաժամ հասկացության, հանրային վստահության, այն չափելու մեխանիզմների վերաբերյալ»:\nՊետրոսյանը, սակայն, չասաց՝ բավարարե՞լ են Խունդկարյանի տված պատասխանները, թե ոչ:\nԼրագրողներից մեկն էլ հետաքրքրվեց՝ ի՞նչ տեսակետ ունի Պետրոսյանը այս պրոցեսի վերաբերյալ: «Յուրաքանչյուր դատավոր իր դիրքորոշումը ունի, արտահայտում է իր դիրքորոշումը, միգուցե ունի դրա վերաբերյալ իր համապատասխան հիմնավորումները: Ես գտնում եմ, որ այս գործընթացը տեղի է ունեցել մանրամասն: Այդ ընթացքում ոչ միայն անդրադարձ է կատարվել կոնկրետ թեկնածուին ներկայացվող պահանջներին, այլ նաև ընդհանրապես ստեղծված իրավիճակին, սահմանադրաիրավական փոփոխություններին, օրենքի փոփոխություններին, ՍԴ-ում ճգնաժամ հասկացությանը, հանրային վստահությանը ՍԴ-ի նկատմամբ»:\nՊետրոսյանի խոսքով՝ ՍԴ դատավորների գործունեության օրինականության հետ կապված, նրանց կողմից կատարված որոշումների սահմանադրական օրինականության հետ կապված խնդիրներ գոյություն ունեն:\n"
}