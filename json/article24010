{
    "title": "Այս տարի, ցավոք, մենք ծախսային թերակատարման ռիսկի առաջ ենք կանգնած. Փաշինյան |news.am|",
    "text": "news.am: ՀՀ վարչապետ Նիկոլ Փաշինյանը ֆեյսբուքյան իր էջում ուղիղ եթերով ներկայացրել է Շրջակա միջավայրի նախարարությունում տեղի ունեցող բյուջետային քննարկումը։\nՆա ընդգծել է, որ այսօր ամենամեծ խնդիրը կապիտալ ծախսերի արդյունավետ իրականացնումն է. «Ավելի մատչելի լեզվով ասած, խոսքն այն մասին, որ երբ թե նախորդ տարի, թե այս տարի ունեցել ենք իրավիճակներ, երբ պետությունն ունի փող, բայց դժվարություն ունի այդ փողը ծախսելու արդյունավետ գործիքակազմ կիրառելու մասով եւ իմաստով:\nԱյս տարի էլ, ցավոք, մենք ծախսային թերակատարման ռիսկի առաջ ենք կանգնած, բայց ես ուզում եմ նաեւ ասել, որ այդ գործընթացը համարում եմ միանգամայն բնականոն»,-հայտարարեց Փաշինյանը:\nՈրպես դրա պատճառ վարչապետը նշեց այն, որ նախորդ տարի տեղի ունեցած քաղաքական փոփոխություններից հետո բյուջետային ծախսերի տրամաբանությունը էականորեն փոխվել է. «Առնվազն ՀՀ քաղաքական իշխանությունը սկզբունքային խնդիր է համարում բյուջետային ծախսերի արդյունավետ իրականացումը, կոռուպցիայի եւ չարաշահումների բացառումը: Այս առումով պետք է ունենանք ինստիտուցիոնալ լուծումներ, որ այդ գումարները ոչ միայն ծախսվեն եւ դառնան բյուջեի կատարողական, այլեւ ծախսվեն եւ դառնան իրականության մեջ արտահայտված մեր քաղաքացիների կյանքի որակը, մեր երկրի տնտեսական աճի որակը, երկրի տնտեսական մակարդակը փոխող քաղաքական եւ տնտեսական իրողություններ: Այստեղ մենք ունենք ինստիտուցիոնալ լուծումների կարիք»:\nՓաշինյանը տեղեկացրեց, որ այս հարցում հասել են եզրափակիչ մասին, երբ արդեն գնումների համակարգում կատարելու են շատ հստակ փոփոխություններ:\nՆա կարեւորեց, որ նախարարությունները, պետական գերատեսչությունները մինչեւ Նոր տարի ավարտեն մրցութային գործընթացները, հունվարի 1-ի դրությամբ ստորագրեն պայմանագրերը մասնավորապես մրցույթների, կապիտալ ծախսերի մասով:\n«Հաջորդ սկզբունքը, որ 2020 թվականին որպես նորարություն պետք է ներմուծենք, այն է, որ եռամսյակային տվյալներով պետք է անդրադառնանք մեր ծախսերին, տեսնենք որ ծախսերն են արդյունավետ կատարվում, որոնք այնքան էլ արդյունավետ չեն կատարվում, որպեսզի վերաբաշխելու հնարավորություն ունենանք: Այն ոլորտներում, որտեղ ծախսերը կլինեն արդյունավետ, առաջանցիկ, գուցե մենք այդ ուղղությունների ֆինանսավորումը ավելացնենք»,-ընդգծեց Փաշինյանը:\n"
}