{
    "title": "Ուկրաինան մտադիր է Թուրքիայի հետ ազատ առևտրի գոտի ստեղծել |ermenihaber.am|",
    "text": "ermenihaber.am: Ուկրաինայի վարչապետ Դենիս Շմիգալը Թուրքիայի նախագահ Ռեջեփ Թայիփ Էրդողանի հետ քննարկել է երկու երկրների միջև առևտրատնտեսական և էներգետիկ համագործակցությունը, ինչպես նաև ազատ առևտրի գոտու մասին համաձայնագրի ստորագրման հեռանկարները: Այս մասին հայտնել է Ուկրաինայի նախարարների կաբինետի մամուլի ծառայությունը։\nՆշվում է, որ Շմիգալ-Էրդողան հանդիպումը կայացել է, Ուկրաինայի վարչապետի Թուրքիա կատարած այցի շրջանակում։  \n«Կողմերը քննարկել են առևտրատնտեսական և էներգետիկ, ինչպես նաև տրանսպորտի և պաշտպանական-արդյունաբերական ոլորտներում համագործակցությունը։ Վարչապետն ընդգծել է ռազմավարական համագործակցության ուղղություններով երկկողմ երկխոսության ակտիվացման ուղղությամբ Ուկրաինայի և Թուրքիայի նախագահների միջև ձեռք բերված պայմանավորվածությունների կարևորությունը»,-ասված է հաղորդագրության մեջ:\nՈւկրաինայի կառավարության ղեկավարը նաև հայտարարել է, որ «ազատ առևտրի գոտու մասին համաձայնագրի կնքման շուրջ բանակցությունների ավարտն Ուկրաինայի և Թուրքիայի երկկողմ հարաբերությունների օրակարգի կարևորագույն հարցերից մեկն է»։\n«Կարծում եմ՝  մեր երկրները բավարար ներուժ ունեն, որպեսզի ընդհանուր առևտրի ծավալը կրկնապատկվի՝ հասնելով տարեկան 10 մլրդ դոլարի»,- ասել է Շմիգալը:\nԱվելի վաղ Ուկրաինայի նախագահ Վլադիմիր Զելենսկին Թուրքիա կատարած այցի ընթացում հանդիպում էր ունեցել Թուրքիայի նախագահ Ռեջեփ Թայիփ Էրդողանի հետ։ Հանդիպմանը կողմերը համաձայնության էին եկել երկու երկրների միջև ազատ առևտևտրի գոտու ստեղծման մասին համաձայնագրի կնքման շուրջ։ \n"
}