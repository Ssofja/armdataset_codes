{
    "title": "Ազգային ատելության հիմքով Ադրբեջանում արցախցուն խոշտանգելու դեպքի առթիվ հարուցվել է քրգործ",
    "text": "Արցախի Հանրապետության ներքին գործերի նախարարությունը ազգային ատելության շարժառիթով խոշտանգում կատարելու հիմքով քրեական գործ է հարուցել Մաճկալաշեն համայնքի բնակչի դեմ ադրբեջանական կողմի գործողությունների առնչությամբ: Այս մասին հայտնում է ԱՀ դատախազության պաշտոնական կայքը:\nԱՀ Մարտունու շրջանի Մաճկալաշեն համայնքի բնակիչ, հոգեթմրաբանական դիսպանսերում հաշվառված` 1989թ. ծնված Ա.Մ.-ն հուլիսի 26-ին կորած անասուններին որոնելու ընթացքում մոլորվելու հետևանքով հայտնվել էր Ադրբեջանի զինված ուժերի վերահսկողության տակ, որից ժամեր անց խաղաղապահ ուժերի միջամտությամբ վերադարձվել էր արցախյան կողմին:\nԴեպքի առթիվ ԱՀ ներքին գործերի նախարարության ոստիկանության կողմից իրականացված դատավարական ստուգման շրջանակում նշանակվել էր դատաբժշկական փորձաքննություն, որի եզրակացությամբ փաստվել է քաղաքացի Ա.Մ.-ի ծոծրակային, ճակատաքունքային մասերում, դեմքին, քթի մեջքի ու ականջախեցիների, աջ բազկի, ձախ արմնկային հոդի, աջ նախաբազկի, կրծքավանդակի աջ կեսի կողմնային հատվածում, աջ թուլակողի, ձախ սրունքի շրջաններում դեպքի հանգամանքներին ու վաղեմությանը համընկնող բազմաթիվ մարմնական վնասվածքների առկայությունը:\n«Փաստի առթիվ ԱՀ ներքին գործերի նախարարության ոստիկանության կողմից օգոստոսի 26-ին հարուցվել է քրեական գործ ԱՀ քրեական օրենսգրքի 118-րդ հոդվածի 2-րդ մասի 7-րդ կետով նախատեսված հանցագործության հատկանիշներով (խոշտանգում, որը կատարվել է ազգային ատելության շարժառիթով): Կատարվում է հետաքննություն»,- ասվում է ԱՀ դատախազության հրապարակման մեջ:\n"
}