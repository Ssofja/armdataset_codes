{
    "title": "Արցախի Ազգային ժողովի նախագահն ուղերձ է հղել կանանց միամսյակի առթիվ",
    "text": "Հայ կինն ու մայրն իր նվիրումով, սիրով ու առաքինի իմաստությամբ միշտ էլ առանձնակի դեր են ունեցել ընտանիքներում և հասարակական կյանքում՝ պահպանելով դարերով ձևավորված ավանդույթները: Այս մասին իր շնորհավորական ուղերձում նշել է Արցախի ազգային ժողովի նախագահ Արթուր Թովմասյանը.\n«Սիրելի΄ հայ և արցախածին մայրեր, քույրեր, դուստրեր,\nի սրտե շնորհավորվում եմ Ձեզ կանանց միամսյակի առիթով:\nԹեև Մարտի 8-ը Արցախում պետականորեն և պաշտոնապես ընդունված չէ որպես տոն օր, ժամանակի ակունքներից ծնված այս տոնը մեր հասարակության մեջ արմատավորվել է և ավանդաբար հռչակվել կանանց արժևորելու ևս մեկ օր:\nԱրցախցի կինը, երեք ազատամարտերի ընթացքում էլ, կանգնած լինելով ամուսնու և որդիների թիկունքում, պատվով կրել է հերոսածին ու հերոսամայր կոչումը:\nԱյսօր գարնանային վերազարթոնքի օրը ուզում եմ վերհառնեք՝ որպես պահապան հրեշտակներ պատերազմի դաշտում կորցրած Ձեր զավակների, կողակիցների, հարազատների համար, քանզի հայրենիքը իր ուժեղ և անկոտրում դուստրերի կարիքն ունի:\nԿրկին շնորհավորելով Ձեր միամսյա տոները, մաղթում եմ երջանկություն, ոգու ամրություն, արևշատություն, և շարունակե΄ք Ձեր լույսն ու ջերմությունը սփռել, նվիրել ու նվիրվել»:\n"
}