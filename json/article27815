{
    "title": "Առողջապահության նախարարի պաշտոնակատարի գնահատմամբ՝ պատվաստումների ընթացքը դեռ գոհացուցիչ չէ\r\n\r\n |armenpress.am|",
    "text": "armenpress.am: Առողջապահության  նախարարի պաշտոնակատար Անահիտ Ավանեսյանը աշխատանքային այցով  մայիսի 19-ին  Շիրակի մարզում էր: Մարզային այցի շրջանակներում նախարարի պաշտոնակատարն այցելել է Արթիկի և Ախուրյանի բժշկական կենտրոններ, Գյումրու թիվ 2 և «Բեռլին» պոլիկլինիկաներ, ծանոթացել  բուժհաստատությունների շենքային պայմաններին և հագեցվածությանը, ինչպես նաև իրականացվող պատվաստումային գործընթացին, հանդիպել բուժհաստատությունների ներկայացուցիչների հետ:\nԱյցի ավարտին,  լրագրողերի հետ ունեցած ճեպազրույցում Անահիտ Ավանեսյանը նշեց, որ Շիրակի մարզը պատվաստումների բավական լավ ցուցանիշներ  է արձանագրել. 1850 պատվաստում, որից 982՝ Sputnik V, իսկ՝ 868 AstraZeneca պատվաստանյութով:\n«Բայց, ընդհանուր առմամբ, տեմպը մեր հանրապետությունում դեռ գոհացուցիչ չէ: Դեռ պետք է աշխատենք, որ հնարավորինս լայն շերտեր արագ պատվաստումներ անցնեն»,-նշեց  նախարարի պաշտոնակատարը վստահեցնելով, որ քովիդի 3-րդ ալիքի նվազման փուլում ենք, սակայն դա քիչ է:\n«Բարեբախտաբար, օրական գրանցված թվերը բավական նվազում են, բայց մենք չենք կարող ասել, որ  հաղթահարել ենք համավարակը, կամ հաջորդիվ ալիքների ակնկալիքը չունենք»,-նշեց նախարարը՝ որպես իրավիճակը շտկելու հիմնական գործողություն  նշելով պատվաստումային գործընթացը հնարավորինս արագ ու սահուն կազմակերպելը:\n"
}