{
    "title": "ԲԴԽ անդամների դրսևորած անօրինականություններն ու լիազորությունների չարաշահումը. ուշագրավ հետազոտություն |factor.am|",
    "text": "factor.am: «Իրավունքների պաշտպանություն առանց սահմանների» ՀԿ-ն «Դատական իշխանության անկախության երաշխավորումը Սահմանադրական փոփոխություններին համահունչ» ծրագրի շրջանակում իրականացրել է ՀՀ Բարձրագույն դատական խորհրդի կազմի, դրա ձևավորման ու գործառույթների ուսումնասիրություն՝ միջազգային չափանիշների լույսի ներքո, ինչպես նաև խորհրդի գործունեության մոնիթորինգ:\nԿազմակերպության տեղեկանքում, ի թիվս այլ գործոնների, ներկայացվել են նաև «ԲԴԽ-ի դրսևորած անօրինականություններն ու լիազորությունների չարաշահումը, դատավորների նշանակման գործառույթի իրականացման դիտարկումները, ԲԴԽ կողմից կայացված որոշումների օրինականությունը»: Կազմակերպությունից հայտնում են, որ հրապարակվող տեղեկատվությունը ստացվել է մամուլից հավաքագրված տեղեկությունների հիման վրա։\nՄամուլից հավաքագրված տեղեկություններ պաշտոնատար այլ անձանց հետ ազգակցական կապերի վերաբերյալ\nՄամուլի կողմից բազմաթիվ անդրադարձներ են եղել Բարձրագույն դատական խորհրդի նախագահ Գագիկ Հարությունյանի ազգակցական կապերին, նրանց զբաղեցրած պաշտոններին և ունեցվածքին: Գագիկ Հարությունյանի եղբայրը՝ Արզուման Հարությունյանը, զբաղեցրել է ԱԱԾ տնօրենի առաջին տեղակալի պաշտոնը: Արզուման Հարությունյանը 2018 թվականի հուլիսի 12-ին նախագահ Արմեն Սարգսյանի հրամանով վերանշանակվել է այդ պաշտոնում վարչապետ Նիկոլ Փաշինյանի հրամանով: Արզուման Հարությունյանի որդին` Հայկ Հարությունյանը, որը նախկին վարչապետ Կարեն Կարապետյանի փեսան է, 2014 թվականին զբաղեցրել է էներգետիկայի փոխնախարարի պաշտոնը: Գագիկ Հարությունյանի կնոջ եղբորորդի Հայկ Խաչատրյանը ամուսնացած է Սերժ Սարգսյանի կրտսեր դստեր հետ: Գագիկ Հարությունյանի քույրը՝ Շամամ Հարությունյանը, 2012 թվականին զբաղեցրել է ՀՀ աշխատանքի և սոցիալական հարցերի նախարարի տեղակալի պաշտոնը: Մինչ այդ, նա զբաղեցրել է նույն նախարարության «Զբաղվածության պետական ծառայություն» գործակալության պետի պաշտոնը:\nԳագիկ Հարությունյանի դուստրը՝ Արմինե Հարությունյանը, զբաղեցրել է թիվ 8 պոլիկլինիկայի գլխավոր բժշկի պաշտոնը, ինչպես նաև «Բեգլարյան բժշկական կենտրոնում» աշխատել է որպես բաժանմունքի վարիչ: Արմինե Հարությունյանի ամուսինը՝ Արտաշես Բեգլարյանը, զբաղեցրել է ՀՀ ՊԵԿ օպերատիվ հետախուզության վարչության պետի տեղակալի պաշտոնը: Գագիկ Հարությունյանի որդին՝ Արտակ Հարությունյանը, 2013 թվականին զբաղեցրել է ՀՀ գլխավոր դատախազության կոռուպցիոն և կազմակերպված հանցագործությունների գործերով վարչության պետի պաշտոնը: Նախկինում նա զբաղեցրել է ՀՀ ազգային անվտանգության մարմիններում կիբերհանցագործությունների գործերով վարչության պետի տեղակալի պաշտոնը:\nԳագիկ Հարությունյանի մյուս որդին՝ Էդուարդ Հարությունյանը, զբաղեցրել է ԵՊՀ-ի Միջազգային համագործակցության վարչության պետի տեղակալի, բաժնի վարիչի, ռեկտորի աշխատակազմի ղեկավարի տեղակալի պաշտոնները: Առաջին նախագահ Լևոն Տեր-Պետրոսյանի եղբոր` բժիշկ Կամո Տեր-Պետրոսյանի դուստրը, հանդիսանում է Գագիկ Հարությունյանի հարսը:\nՄամուլից հավաքագրված տեղեկություններ ունեցվածքի վերաբերյալ\nԳագիկ Հարությունյանը 2016 թվականին Բարձրաստիճան պաշտոնատար անձանց էթիկայի հանձնաժողովին ներկայացրած հայտարարագրում չի ներառել Մոնուﬔնտում` «Հաղթանակ» զբոսայգու հարևանությամբ, Բաբայան փողոցում գտնվող իր սեփականություն հանդիսացող շքեղ առանձնատունը: Ըստ մամուլի կողմից հիշատակված տեղեկության՝ առանձնատունը վարձակալությամբ տրվել է ՀՀ-ում գործող Ճապոնիայի դեսպանատանը։ 2019 թվականին ՀՀ բնապահպանության նախարարության կայքում հրապարակվել է «Ջինջ Արփա Հիդրո» ՍՊԸ-ի կողմից ներկայացված «Ջերմուկհիդրո» ՓՀԷԿ-ի կառուցման շրջակա միջավայրի պահպանության լրամշակված աշխատանքային նախագիծը։ Ներկայացված տեղեկության համաձայն` Էդուարդ Գագիկի Հարությունյանը, ում պատկանում է այս ընկերությունը՝ Գագիկ Հարությունյանի որդին է: Նախագծի հրապարակումից հետո Հայկական բնապահպանական ճակատ քաղաքացիական նախաձեռնությունը հայտարարություն է տարածել, պնդելով, որ նախնական ուսումնասիրությունների համաձայն՝ «Ջերմուկհիդրո» ՓՀԷԿ-ի կառուցման տարածքը գտնվում է Ջերմուկի ջրաբանական պետական արգելավայրի տարածքում՝ ինչը նշանակում է, որ դրա կառուցումն անթույլատրելի է։ Գագիկ Հարությունյանի եղբորորդին՝ Հայկ Հարությունյանը, որը նաև նախկին վարչապետ Կարեն Կարապետյանի փեսան է, զբաղեցրել է էներգետիկայի փոխնախարարի պաշտոնը: Ըստ մամուլում տարածված տեղեկությունների՝ նա եղել է ամենահարուստ փոխնախարարներից մեկը:\n2014 թվականին լրատվական կայքերից մեկի կողմից արված հետաքննություններից հետո, խմբագրություն են դիմել հոգեկան առողջության հետ կապված խնդիրներ ունեցող անձինք և դժգոհել հայկական արտադրության «Օլանզապին» դեղորայքի որակից: Պարզվել է, որ դեղորայքը արտադրվել է «Արփիմեդ» ՍՊԸ-ի կողմից, որի համասեփականատեր է հանդիսացել Գագիկ Հարությունյանի որդի Արտակ Հարությունյանը:\nՇարունակությունը՝ այստեղ\n"
}