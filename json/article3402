{
    "title": "Այս պահին անցում ենք կատարել ՍԴ նախագահի ընտրության քննարկմանը, եղել է մեկ ինքնաառաջադրում և մեկ առաջադրում. Արևիկ Պետրոսյան |tert.am|",
    "text": "tert.am: Այս պահին անցում ենք կատարել ՍԴ նախագահի ընտրության քննարկմանը, եղել է մեկ ինքնաառաջադրում և մեկ առաջադրում: Այս մասին լրագրողների հետ զրույցում ասաց ՍԴ դատավոր Արևիկ Պետրոսյանը:\nՆա վերահաստատեց երեկ ասածը, որ ո՛չ ինքնաառաջադրվելու է որպես ՍԴ նախագահ, ո՛չ էլ առաջադրելու է որևէ մեկի թեկնածությունը: «Առաջադրվելու դեպքում էլ ինքնաբացարկ կներկայացնեմ»,-հավելեց նա:\nՀարցին՝ ճի՞շտ է, որ Երվանդ Խունդկարյանն ինքնաառաջադրվել է, Արման Դիլանյանին առաջադրել են, Պետրոսյանն արձագանքեց, թե մասամբ է ճիշտ:\nՍԴ դատավորի տեղեկացմամբ՝ այսօր ևս լրատվամիջոցների լուսաբանման վերաբերյալ հարցը բարձրացվել է ՍԴ դատավոր Վահե Գրիգորյանի կողմից, և վերջինս էլ հետ է վերցրել, որովհետև երեկ հարցին բավականին մանրամասն անդրադարձ է կատարվել:\nՆա նաև անդրադարձավ շրջանառվող լուրերին, թե ինքը ևս դեմ է եղել, որ ԶԼՄ-ներին թույլ տան լուսաբանել նիստը:\n«Իրականությանը չի համապատասխանում, թե ես եղել եմ դեմ լրատվամիջոցների կողմից նիստի լուսաբանմանը: Ես սկզբունքորեն կողմ եմ եղել լուսաբանում իրականացնելուն և անհրաժեշտությանը՝ հրապարակային դաշտում իրականացնելու հետ կապված, որևէ առարկություն չեմ ունեցել, բայց, միաժամանակ ներկայացրել եմ նաև իմ դիտարկումները, որ համավարակով պայմանավորված՝ լրագրողների ու ՍԴ անդամների, աշխատակիցների առողջության անվտանգությունը համապատասխան պաշտպանվածության շրջանակներում պետք է ապահովված լինի»-ասաց նա՝ ընդգծելով նաև, որ թույլ տալու դեպքում որևէ սահմանափակում չպետք է լինի, և բոլոր ցանկացող լրատվամիջոցները պետք է մասնակցեն:\nԱվելին՝ tert.am-ում\n"
}