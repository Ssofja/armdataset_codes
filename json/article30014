{
    "title": "Հայաստանի և աշխարհի տարբեր երկրների ասորիները հայ ժողովրդի կողքին են |armenpress.am|",
    "text": "armenpress.am: Արցախի դեմ Ադրբեջանի և Թուրքիայի սանձազերծած ագրեսիայի առաջին իսկ օրվանից թե Հայաստանի, թե աշխարհի տարբեր երկրների ասորիներն իրենց աջակցություն են հայտնում հայ ժողովրդին: Ոչ միայն տարբեր նախաձեռնություններով օգնության ձեռք են մեկնում, այլև Հայաստանում բնակվող շատ ասորիներ զինվորագրվում են և մեկնում Արցախ:  Հայաստանում ասորական համայնքի ներկայացուցիչ, ցեղասպանագետ Անահիտ Խոսրոևան, նշեց, որ արդեն մոտ 150 զինվորական Արցախում է, նրաց թվում թե ժամկետային զինծառայողներ են, թե պայմանագրային զինվորականներ, թե կամավորներ:\n«Ցավոք, հինգ զոհ ունենք: Կան նաև վիրավորներ, անհետ կորածներ: Ամեն դեպքում այսօր էլ բավական մեծ թվով ասորիներ զինվորագրվել են գնալու համար»,-ասաց Անահիտ Խոսրոևան:\nՈչ միայն Հայաստանի, այլև աշխարհի տարբեր երկրների ասորիները միացած են այս պայքարին: Անահիտ Խոսրոևան նկատեց, որ տարբեր երկրներում հայ համայնքի բողոքի ակցիաներին նաև իրենց մասնակցությունն են ունենում տեղի ասորիները: Արդեն ամբողջ աշխարհից մոտ 100 հազար դոլարի չափով գումար է փոխանցվել «Հայաստան» համահայկական հիմնադրամին: Իրենց ֆինանսական աջակցությունն են հայտնել ոչ միայն անհատ քաղաքացիներ, այլև կազմակերպություններ, ինչպես նաև ասորական եկեղեցին:\n«Բավական ակտիվ են Հայաստանում ապրող ասորիները՝ մեծից փոքր: Վերին Դվինում երեխաները կազմակերպել էին մրգերի վաճառք և հավաքված գումարը՝ մոտ 1 մլն դրամի չափով փոխանցվել էր հիմնադրամին: Ասեմ, որ հումանիտար օգնության 10-րդ բեռնատար մեքենան է գնացել Արցախ: Դրանից բացի, ասորիները օգնության ձեռք են մեկնում Հայաստանում ապաստանած արցախցիներին: Այդ գործում իրենց ներդրումն են ունենում թե Հայաաստանի, թե այլ երկրների ասորիները: Վերջին օրինակներից նշեմ՝ Շվեդիայի ասորական համայնքը գումար է հավաքել և Հայաստանում 1500 արցախցի ընտանիքի տրամադրվել է առաջին անհրաժեշտության սննդամթերք: Այս հարցում աշխատում ենք համայնքային կառույցների հետ»,-ասաց Անահիտ Խոսրոևան:\nԱրցախի դեմ Ադրբեջանի և Թուրքիայի սանձազերծած ագրեսիայի մասին, ըստ ցեղասպանագետի, պետք է շարունակ խոսել, պետք է բարձրաձայնել և ցույց տալ, որ դրանում առկա է ցեղասպանության ձեռագիրը:\n«Ակնհայտ է, որ Ադրբեջանի թիկունքին կանգնած է Թուրքիան, որը Օսմանյան կայսրության ժառանգորդն է: Այն, ինչ այսօր տեղի է ունենում Արցախում, 100 տարի առաջվա ցեղասպանության շարունակությունն է: Դրան գումարած Ադրբեջանի կողմից Թուրքիայի օգնությամբ հայ ժողովրդի դեմ կռվում են իսլամական ծայրահեղականները: Տարիներ առաջ Մերձավոր Արևելքում ահաբեկիչների դեմ պայքարում զոհ դարձան նաև ասորիները»,-ասաց նա՝ ընդգծելով, որ այսօր ահաբեկիչների՝ Կովկասում հայտնվելը խոսում է այն մասին, որ սա պարզապես հայերի ու ադրբեջանցիների հակամարտություն չէ և սպառնում է տարածաշրջանի անվտանգությանը: \n"
}