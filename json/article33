{
    "title": "Նոյեմբերի 14-ից մինչ օրս Արցախ են վերադարձել 25,2 հազար փախստականներ |azatutyun.am|",
    "text": "azatutyun.am: Անցած օրվա ընթացքում շուրջ 1,7 հազար փախստական է ավտոբուսներով վերադարձել Հայաստանից Լեռնային Ղարաբաղ՝ ռուս խաղաղապահների ուղեկցությամբ:\n«2020 թվականի նոյեմբերի 29-ին ռուս խաղաղապահները ՀՀ տարածքից Լեռնային Ղարաբաղ ուղեկցեցին փախստականներով ավտոբուսների հերթական շարասյունը: Երևանից Ստեփանակերտ տեղափոխվեց 1699 մարդ», - ասված է Ռուսաստանի պաշտպանության նախարարության հաղորդագրությունում։\nԸստ հաղորդագրության՝ շաբաթ օրը Ռուսաստանի խաղաղապահների աջակցությամբ Հայաստանի տարածքից Լեռնային Ղարաբաղ է վերադարձել 2 հազար 431 մարդ:\nԸնդհանուր առմամբ, Ռուսաստանի ռազմական գերատեսչության փոխանցմամբ, նոյեմբերի 14-ից մինչ օրս ավելի քան 25 հազար 200 փախստականներ վերադարձել են իրենց նախկին բնակության վայրեր:\nՌուսաստանի պաշտպանության նախարարությունն ընդգծել է, որ «հրադադարը պահպանվում է շփման գծի ողջ երկայնքով»:\nՌուսաստանի խաղաղապահ ուժերի և Կարմիր Խաչի միջազգային կոմիտեի համաձայնեցմամբ շարունակվում է զոհերի մարմինների որոնումն ու փոխանակումը:\n«Ռուսաստանի խաղաղապահ զորախմբի զինծառայողները շարունակում են ականազերծել Լեռնային Ղարաբաղի տարածքը: Ընդհանուր առմամբ, ականազերծման ընթացքում մաքրվել է 24,67 հա տարածք, 8,2 կմ ճանապարհ, 83 բնակելի շինություն և սոցիալական նշանակության 3 օբյեկտ, հայտնաբերվել և վնասազերծվել են 766 պայթուցիկ առարկաներ», - մանրամասնում է հաղորդագրությունը:\nՌուս խաղաղապահները նաև օգնում են Ստեփանակերտի թիվ 8 դպրոցը պատրաստել դասերի վերսկսմանը: «Այսօրվա դրությամբ վերականգնվել է էլեկտրաէներգիայի և ջերմության մատակարարումը, փոխարինվել է պատուհանների 90 տոկոսը: Դպրոցը նախատեսվում է բացել դեկտեմբերի 2-ին», - հաղորդում է Ռուսաստանի պաշտպանության նախարարությունը:\n"
}