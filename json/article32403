{
    "title": "Ընտրական օրենսգրքի փոփոխությունների նախագծի քննարկումները կսկսվեն հաջորդ տարեսկզբից. «Իմ քայլի» պատգամավոր |1lurer.am|",
    "text": "1lurer.am: ԱԺ «Իմ քայլը» խմբակցության պատգամավոր Համազասպ Դանիելյանը խորհրդարանում ճեպազրույցների ժամանակ անդրադարձավ Ընտրական օրենսգրքի փոփոխության մասին հարցին՝ նշելով, որ Ընտրական օրենսգրքի փոփոխություն ՀՀ-ում արդեն տեղի ունեցել է, բայց դա վերաբերում է միայն տեղական ինքնակառավարման մարմիններին:\n«Երբ որ Ընտրական օրենսգրքի վրա աշխատող աշխատանքային խումբը ձևավորվեց, մենք համատեղ մեր բոլոր գործընկերների հետ նստել, ժամանակացույց ենք հաստատել, թե ինչ հերթականությամբ ենք անելու փոփոխությունները: Տեղական ինքնակառավարումն ավելի հրատապ էր, որովհետև ինքնակառավարման ընտրություններն ավելի վաղ էին լինելու: Հաջորդիվ լինելու էր Ընտրական օրենսգրքի քննարկումները»,- նշեց Դանիելյանը:\nՍեպտեմբերին այդ գործընթացը սառեցվել է, իսկ հիմա այդ աշխատանքների ամփոփման փուլն է: Փորձելու ենք ունենալ նախագիծ առաջիկա մեկ ամսվա ընթացքում, իսկ հետո այն կդրվի քննարկման՝ համապատասխան ընթացակարգով:\n«Ակնկալեք տարվա սկզբին նախագիծ, իսկ հաջորդող երկու ամիսների ընթացքում նախագծի քննարկում և ընդունում»,- նշեց պատգամավորը:\n"
}