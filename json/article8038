{
    "title": "Ֆրանսիան և ԱՄՆ-ն չեն պահանջել Արցախին վերադարձնել Հադրութը և Շուշին |fip.am|",
    "text": "fip.am: Նոյեմբերի 11-ին սոցցանցերում և լրատվամիջոցներում շրջանառվեց տեղեկություն, ըստ որի՝ Ֆրանսիան բարձրացրել է Հադրութի և Լեռնային Ղարաբաղի մաս կազմող այլ բնակավայրերի հարցը:\nՈրոշ օգտատերեր նաև տարածում էին տեղեկություն, որ Ֆրանսիան և ԱՄՆ-ն որպես Մինսկի խմբի համանախագահներ «պահանջել են անհապաղ վերսկսել Արցախի կարգավիճակի շուրջ բանակցությունները և վերականգնել Արցախի տարածքային ամբողջականությունը՝ ազատել Հադրութի, Մարտակերտի, Մարտունիի, Ասկերանի, Շուշիի զավթված շրջանները»:\nԻրականում, սակայն, Ելիսեյան պալատի տարածած հաղորդագրության մեջ նշվում է, որ Ֆրանսիան դեռևս ուսումնասիրում է Ռուսաստանի, Հայաստանի և Ադրբեջանի միջև ձեռքբերված համաձայնությունը: \nՖրանսիան այժմ անցնում է համաձայնագրով նախատեսված պայմանների վերլուծությանը և ակտիվորեն կշարունակի Ռուսաստանի հետ խորհրդակցությունները՝ Հայաստանի շահերը պաշտպանող և հարգող քաղաքական կայուն լուծման հանգելու համար:\n«Հանրապետության նախագահը շատ շուտով կապ կհաստատի նաև Հայաստանի և Ադրբեջանի ղեկավարների հետ»,- նշվում էր փաստաթղթում:\nՖրանսիան նաև խստորեն պահանջել է Թուրքիայից դադարեցնել Լեռնային Ղարաբաղի շուրջ սադրանքները, զսպվածություն ցուցաբերել և չձեռնարկել այնպիսի գործողություններ, որոնք խարխլում են կողմերի միջև և Մինսկի խմբի շրջանակում կայուն համաձայնության բանակցման հնարավորությունը:\nՀաղորդվել է նաև Հայաստանին հումանիտար աջակցություն տրամադրելու ծրագրերի մասին:\nԲացի սա, հաղորդագրություն է տարածել նաև Ֆրանսիայի արտաքին գործերի նախարարությունը: \nԸստ այդ հայտարարության՝ Ֆրանսիան ուսումնասիրում է նոյեմբերի 10-ին ձեռք բերված համաձայնության չափանիշներն ու հետևանքները: Ֆրանսիան կրկին պահանջում է, որ Թուրքիան չանի ոչինչ, ինչը կհակասի հրադադարի պահպանման գերակա նպատակին:\n«Այս դժվարին ժամանակներում Ֆրանսիան վերահաստատում է իր լիակատար բարեկամությունը հայ ժողովրդի հետ՝ հաշվի առնելով մարդկային, մշակութային և պատմական կապերի սերտությունը: Այս դրամատիկ համատեքստում մենք նրա կողքին ենք: Մասնավորապես, մենք կապահովենք անհրաժեշտ մարդասիրական աջակցության տրամադրումը»,- նշվում է Ֆրանսիայի ԱԳՆ տեքստում:\nՎերջում Ֆրանսիայի արտաքին գերատեսչությունը կարևորել է հակամարտության տևական կարգավորման շուրջ կողմերի միջև բանակցությունների վերսկսման անհրաժեշտությունը՝ հայտարարված հրադադարի համաձայնագրից բացի: «Ֆրանսիան այդտեղ իր լիարժեք դերը կկատարի ԵԱՀԿ Մինսկի խմբի համանախագահության ներքո: Երկու կողմերի միջև քննարկումները պետք է վերսկսվեն առանց հապաղման: Դրանք, մասնավորապես, պետք է թույլ տան ապահովել վերջին շաբաթների ընթացքում հակամարտության հետևանքով տեղահանված մարդկանց վերադարձը և սահմանել Լեռնային Ղարաբաղի հետագա կարգավիճակը»,- ասվել է հաղորդագրությունում:\nՓաստացի, Ֆրանսիան որևէ կոնկրետ բնակավայրի կամ շրջանի մասին չի խոսել, այլ միայն բարձրացրել է տեղահանված բնակիչների իրավունքների, Հայաստանին հումանիտար օգնություն ցուցաբերելու և ԼՂ հետագա կարգավիճակի հարցերը:\nԻնչ վերաբերում է ԱՄՆ-ին, ապա այդ երկիրը երեք երկրների միջև նոյեմբերի 10-ին ձեռք բերված որոշման մասին դեռևս որևէ պաշտոնական հայտարարությամբ հանդես չի եկել:\nԱյսպիսով, տարածվող տեղեկությունները, թե Ֆրանսիան և ԱՄՆ-ն պահանջել են հետ վերադարձնել հայկական կողմին Հադրութը, Մարտունին, Շուշին և ներկայումս ադրբեջանական վերահսկողության տակ գտնվող այլ տարածքներ, չի համապատասխանում իրականությանը:\nԼուսինե Ոսկանյան\n"
}