{
    "title": "Այն երազանքները, որ ունեինք անկախություն հռչակելիս, իրականություն են. ՀՀ նախագահ",
    "text": "Հայաստանի Հանրապետության նախագահ Արմեն Սարգսյանը շնորհավորական ուղերձ է հղել անկախության 29-ամյակի առիթով:\n«Սիրելի հայրենակիցներ,\nՇնորհավորում եմ մեր կարևորագույն պետական տոնի՝ Անկախության օրվա առթիվ։\n1991թ. սեպտեմբերի 21-ին, միասնաբար և վստահ «այո» ասացինք անկախությանը։\nԱյն երազանքները, որ ունեինք անկախության ձգտելիս և անկախություն հռչակելիս, իրականություն են ի դեմս մեր անկախ պետականության։\nՍակայն այս ճանապարհը շարունակվում է: Մեզ համար, որպես ժողովուրդ ու պետություն, շատ բան դեռ առջևում է՝ նոր ծրագրեր, նոր նպատակներ, նոր հաղթանակներ։\nԴրա համար պետք է ունենանք հստակ տեսլական, իրականանալի ծրագիր, ինչպես նաև հաստատուն կամք։ Ապագան ծնվում է սրանցից բխող որոշումների ու ջանքերի, մեր մտածողության ու գիտակցության, մեր աշխատանքի հանրագումարում՝ հենվելով մեր ազգային ու բարոյական արժեքների, մեր պատմության, մեր ժառանգության վրա։\nՄիայն իր անցյալն ու ավանդույթները, մշակույթն ու լեզուն չմոռացող և գնահատող, առաջ նայող և ժամանակը զգացող անհատը, հասարակությունը, ժողովուրդը կարող են զարգացնել ինչպես իրենց հոգևոր ու նյութական, այնպես էլ իրական և վիրտուալ աշխարհը։\nՈրքան էլ աշխարհը փոխվի, նրա հիմքերի հիմքը միշտ լինելու են բարությունը, գթասրտությունը, արդարության ու ճշմարտության ձգտումը՝ այն ամենը, ինչի վրա հիմնված է մեր ազգային արժեհամակարգը։\nՄեր եղբայրները և քույրերը՝ զինվոր թե ազատամարտիկ, բժիշկ թե մտավորական, հողագործ թե գրող Հայաստանից, Արցախից ու Սփյուռքից, բոլոր նրանք, որոնք պայքարել, նվիրվել են Հայրենիքին՝ Հայաստանին և Արցախին, որոնք զոհվել են հանուն նրա անկախության, պատգամում են մեզ բոլորիս՝ ոչինչ չխնայել ներկայի և ապագայի համար։\nԽոնարհվում եմ նրանց առջև։\nՍիրելի՛ հայրենակիցներ,\nԱյսօր մեր կողքին կրկին նվիրյալներ ունենք, որոնք պահում են մեր մշակույթի ու գիտության, մեր առողջության ու կրթության սահմանը, որոնք մեր ազգային ինքնության և արժեքների կրողն ու պաշտպանն են, որոնք իրենց ջանքն են ներդնում հայրենիքի հզորացման, հայրենի հողի անվտանգության համար՝ զինվորականից մինչև բուժաշխատող, գիտնականից մինչև ՏՏ մասնագետ, հեռավոր գյուղի ուսուցչից մինչև մանկապարտեզի դաստիարակ, ցորեն աճեցնողից մինչև հացթուխ, երաժշտից մինչև մարզիկ, նորարարից մինչև հնագետ...\nՀայրենիքի ճակատագիրը կախված է բոլորիցս ու յուրաքանչյուրիցս, պատասխանատու լինելու, պատասխանատվություն ստանձնելու մեր կարողությունից, մեր համերաշխությունից, միասնությունից, միմյանց նկատմամբ մեր բարությունից ու հանդուրժողականությունից։\nՊետք է համախմբվենք։\nԳործենք միասին՝ որքան էլ տարբեր լինեն մեր մտածելակերպը, աշխարհայացքն ու պատկերացումները։\nԱնկախության օրը պետք է լինի մեր համազգային միասնության խորհրդանիշը:\nՊաշտպանենք ու զորացնենք մեր Հայրենիքը՝ Հայաստանն ու Արցախը, որպես մեր ազգային իղձերի առանցք և հիմնասյուն։\nԽաղաղություն ու բարեկեցություն մեր Հայրենիքին և ժողովրդին:\nԿեցցե՛ Հայաստանի Հանրապետությունը։\nԿեցցե՛ Արցախի Հանրապետությունը։\nԿեցցե՛ միասնական հայ ժողովուրդը։\nԿեցցե՛ Հայաստանի Հանրապետության քաղաքացին։\nԱստված պահապան բոլորիս»:\n"
}