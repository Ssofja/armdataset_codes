{
    "title": "Հայաստանում սպասվող ՏԻՄ ընտրությունների քարտեզը",
    "text": "Հայաստանում լրացել են բազմաթիվ համայնքների տեղական ինքնակառավարման մարմինների լիազորությունների ժամկետները, և այդ համայնքներում առաջիկայում սպասվում են ՏԻՄ ընտրություններ։\nՄի քանի օր առաջ տարածքային կառավարման և ենթակառուցվածքների նախարարությունից, մեր հարցմանն ի պատասխան, հայտնել էին, որ  ՏԻՄ-երի հերթական ընտրություններ անցկացնելու անհրաժեշտություն կա 440 համայնքում։ Այս տարվա հուլիսի 7-ի դրությամբ՝ ՏԻՄ-երի արտահերթ ընտրություններ անցակցնելու անհրաժեշտություն կա մոտ 20 համայնքում (այդ թիվը կարող է փոփոխվել)։\nԿենտրոնական ընտրական հանձնաժողովի անցած տարվա որոշմամբ 2021-ին ՏԻՄ ընտրությունների օրեր էին սահմանվել մարտի 14-ը, սեպտեմերի 26-ը և հոկտեմբերի 17-ը։ Մի քանի օր առաջ, սակայն, ԿԸՀ-ն որոշեց ՏԻՄ ընտրությունների օրեր սեպտեմբերի 26-ի և հոկտեմբերի 17-ի փոխարեն սահմանել հոկտեմբերի 17-ը և նոյեմբերի 14-ը։\nInfocom-ը պատրաստել է սպասվող ՏԻՄ ընտրությունների պատկերն արտացոլող քարտեզ։\n\nԿանաչ գույնով նշված են այն համայնքները, որտեղ լրացել են/աշնանը լրանում են և՛ ավագանու, և՛ համայնքապետի լիազորությունների ժամկետները, և այնտեղ կանցկացվեն ընտրություններ։\nԿապույտով նշված են այն համայնքները, որտեղ լրանում է միայն ավագանու կամ միայն համայնապետի լիազորությունների ժամկետը, և որտեղ կանցկացվեն ՏԻՄ ընտրություններ։\nՄոխրագույնով նշված են այն համայնքները, որտեղ լրանում է համայնքի ղեկավարի լիազորությունների ժամկետը, բայց այնտեղ չեն անցկացվի ընտրություններ մինչև գործող ավագանու լիազորությունների ժամկետի ավարտը (մոխրագույնով նշված համայնքներում ընտրություններ չեն անցկացվի, քանի որ այնտեղ ՏԻՄ ընտրություններն այսուհետ լինելու են համամասնական ընտրակարգով, ինչը նշանակում է, որ պետք է ընտրվի ավագանի, ավագանու կազմից՝ համայնքապետ։ Երբ կլրանա ավագանու լիազորությունների ժամկետը, այն ժամանակ էլ կանցակցվեն ընտրություններ․ առավել մանրամասն՝ այստեղ)։\nՆարնջագույնով նշված են այն համայնքները, որոնք միավորվել են՝ ձևավորելով խոշորացված համայնքներ, և այնտեղ առաջին անգամ պիտի միավորված կազմով ՏԻՄ ընտրություններ անցկացվեն։\nՄանուշակագույնով նշված են այն համայնքները, որտեղ լրանում են ՏԻՄ լիազորությունների ժամկետները, սակայն ընտրություններ չեն կայանա մինչև այդ համայնքների խոշորացումը։\n\nԱննա Սահակյան\n"
}