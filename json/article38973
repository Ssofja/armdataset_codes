{
    "title": "ELARD-ի եզրակացությունը Ամուլսարի մասին կհրապարակվի մի քանի օրից |epress.am|",
    "text": "epress.am: ՀՀ Քննչական կոմիտեն հերքեց լրատվամիջոցներում տարածված տեղեկությունները, թե Ամուլսարում ոսկու հանքի շահագործման թույլտվության վերաբերյալ ELARD-ի (Earth link & Advanced Resources Development) կողմից իրականացված փորձաքննության արդյունքները հայտնի են:\nՀեռախոսազրույցում Քննչական կոմիտեի հանրային կապերի բաժնի պետ Նաիրա Հարությունյանը ասել է, որ արդյունքները պատրաստ կլինեն մի քանի օրից․\n— Դրանք հրապարակվելո՞ւ են արդյոք հայերեն և որտե՞ղ։\n— Մենք նախ պետք է ծավալը հասկանանք և, ըստ այդմ, կորոշենք, և հրապարակվելու է ՀՀ Քննչական կոմիտեի պաշտոնական կայքում։\nՀիշեցնենք, որ քննչական կոմիտեի ՀԿԳ քննության գլխավոր վարչությունում հարուցվել է քրեական գործ՝ ՀՀ բնապահպանության նախարարության պաշտոնատար անձանց կողմից շրջակա միջավայրի աղտոտման մասին տեղեկությունները դիտավորությամբ թաքցնելու առերևույթ դեպքի առթիվ։\nՀՀ քննչական կոմիտեում քաղաքացուց հաղորդում է ստացվել՝ «Լիդիան Արմենիա» փակ բաժնետիրական ընկերության կողմից Ամուլսարի ոսկեբեր քվարցիտների հանքավայրի հանքարդյունահանման համալիրի շահագործման հետ կապված շրջակա միջավայրի աղտոտման վերաբերյալ:\nՀՀ կառավարությունը «Earth link & Advanced Resources Development» ELARD-ին տրամադրել է 396 հազար 900 ԱՄՆ դոլար այդ փորձաքննությունն իրականացնելու համար։\n"
}