{
    "title": "Խորհրդանշական է, որ այսօր պարգևատրվում են մեր ազատամարտի առաջին սերնդի և այժմյան սերնդի ներկայացուցիչը. վարչապետ |armtimes.com|",
    "text": "armtimes.com: Ինչպես արդեն հայտնել ենք, այսօր Լեռնային Ղարաբաղի Հանրապետության Գերագույն խորհրդի առաջին նախագահ Արթուր Մկրտչյանին և Արցախի Հանրապետության պաշտպանության բանակի N զորամասի 4-րդ հրաձգային վաշտի հրամանատար, կապիտան Արմենակ Ուրֆանյանին հետմահու «Արցախի հերոս» բարձրագույն կոչում շնորհելու պարգևներ հանձնվեցին  հանդիսավոր պայմաններում:\nՊարգեւատրման արարողության վերջում ելույթ ունեցավ Արցախի նախագահ Արայիկ Հարությունյանը՝ ելույթի ավարտին խոսքը փոխանցելով ՀՀ վարչապետին:\nՀՀ վարչապետի խոսքն ամբողջությամբ ներկայացնում ենք ստորեւ.\n«Շատ հուզիչ եւ կարեւոր միջոցառում է: Կարծում եմ, ամենակարեւոր խորհուրդը այն է, որ մենք մեր պատմությունը չենք մոռանում: Մենք, իհարկե, ամեն օր, ամեն ժամ նայում ենք ապագային, բայց այդ ապագան ճիշտ կառուցելու համար պետք է ճիշտ գնահատել նաեւ անցյալը:\nՇատ խորհրդանշական է, որ այսօր պարգեւատրվում են Արցախի հերոսի կոչմամբ մեր ազատամարտի առաջին սերնդի ներկայացուցիչն ու այժմյան ներկայացուցիչը՝ անցյալի եւ ներկայրի իրենց ծառայությունների համար: Կարծում եմ, այսօրվա միջոցառումը ձայնակցում եւ ներդաշնակվում է երեկ Սարդարապատում տեղի ունեցած միջոցառման հետ: Ընդ որում, ինչպես ասեցիք, պարոն Հարությունյան, Սարդարապատը շատ սիմվոլիկ տեղ է մեր ժողովրդի պատմության, ազատամարտի պատմության համար, բայց Ստեփանակերտը պակաս սիմվոլիկ տեղ չէ:\nԱյստեղ էլ մենք ունենք խորհուրդ՝ առաջին հանրապետության հիմքում դրված իրադարձություն՝ Սարդարապատ եւ երրորդ հանրապետության ձեւավորման, ազատ Արցախի ձեւավորման ամբողջություն, որը շատ կարեւոր է:\nՈւզում եմ ընդգծել, որ վերջերս մենք ասում էինք՝ պիտի գնահատենք մեր արժեքները, անցյալի պատմության, նոր եւ նորագույն պատմության արժեքները:\nԵրեկ Ազգային հերոսի կոչում ստացած պարոն Սանամյանը սիմվոլն է մեր պատմության: Նա երեկ պարգեւատրվել է եւ այսօր շարունակում է կատարել իր պարտքը՝ հայրենիքի պաշտպանության գործում: Սա նոր սիմվոլ է:\nԵս համոզված եմ, որ այսօր մարտի գնացող եւ սխրանքներ կատարող մեր զինվորները, սպաները, գեներալները իրենց աչքի առաջ ունեն անցյալի հերոսներին եւ սա մի ամբողջական գործ է, ամբողջական անելիք, որը մենք պետք է անենք միասին»:\n"
}