{
    "title": "Հայաստանի ՔՀԿ-ների Կառուցողական երկխոսության ցանցը հայտ է ներկայացնում՝ մասնակցելու ՀԸԳՀ շրջանակներում ձևավորվող քաղհասարակության հարթակի աշխատանքներին",
    "text": "Հայաստանի ՔՀԿ-ների Կառուցողական երկխոսության ցանցի կառավաման խորհուրդը տեղեկացնում է, որ ինչպես հայտնի է, 2017 թվականի նոյեմբերին Հայաստանի Հանրապետության և Եվրոպական միության միջև կնքվեց համապարփակ և ընդլայնված գործընկերության համաձայնագիրը (ՀԸԳՀ)։ Համաձայնագրի 366-րդ հոդվածի ուժով ստեղծվելու է քաղաքացիական հասարակության հարթակ, որը կծառայի որպես հանդիպումների և կարծիքների փոխանակման հարթակ և կազմված կլինի Եվրոպական միության քաղաքացիական հասարակության ներկայացուցիչներից, այդ թվում՝ Եվրոպական տնտեսական և սոցիալական հարցերով կոմիտեի անդամներից, և Հայաստանի Հանրապետության քաղաքացիական հասարակության կազմակերպությունների, ցանցերի և հարթակների ներկայացուցիչներից:\nԿառույցն այս գործընթացում կարևորում է հատկապես այն սկզբունքների անշեղորեն պահպանումը, որով կձևավորվի քաղաքացիական հասարակության հարթակը, դրանք են՝ թափանցիկությունը, ներառականությունը և ռոտացիայի սկզբունքները: Անշուշտ, վերը թվարկված սկզբունքների նախատեսումը ինքնանպատակ չէ. դրանք ենթադրում են հարթակի ձևավորման գործընթացում ուժերի համախմբում և քաղաքացիական հասարակության կազմակերպությունների հիմնական դերակատարների մասնակցություն՝ համագործակցության և համերաշխության պայմաններում։\nՀայաստանի ՔՀԿ-ների Կառուցողական երկխոսության ցանցը հայտարարում է, որ որոշել է ակտիվորեն մասնակցել և ընդգրկվել ՀԸԳՀ շրջանակներում ձևավորվող քաղաքացիական հասարակության հարթակում, աջակցելու Արևելյան գործընկերության Հայաստանի ազգային պլատֆորմին՝ ստանձնելով հանձնառություն` ցուցաբերել փորձագիտական աջակցություն ՀԸԳՀ առանձին ոլորտներում հանրային քաղաքականությունների մշակման/բարելավման, դրանց հասարակական վերահսկողության իրականացման և գնահատման նպատակով։ \nՀայաստանի ՔՀԿ-ների Կառուցողական Երկխոսության Ցանց կառավարման խորհուրդ\n\n«ՀամաԶարԿ» («Համայնքների զարգացման և մասնակցային կառավարման միավորում») կոալիցիա\n«Հայաստանի գյուղատնտեսական դաշինք»\nՔՀԿ-ները հանուն կայուն և թափանցիկ էներգետիկ զարգացման կոալիցիա\n«Հայկական կրթական ցանց»\n«Հայկական բիզնես կոալիցիա»\n«Աջակցություն պրոբացիային» ազգային ցանց\n«Հանուն հավասար իրավունքների» կոալիցիա\n«Վիննեթ Հայաստան կանանց ռեսուրս կենտրոնների ցանց » կոալիցիա\nՀաշմանդամություն ունեցող երեխաների հիմնախնդիրներով զբավող միջմարզային կոալիցիա\nՀայաստանի ՔՀԿ-ների հակակոռուպցիոն կոալիցիա\nԱշխատողների իրավունքների պաշտպանության հասարակական կոալիցիա\nՀայաստանում սոցիալական գովազդի ինստիտուցիոնալ կայացման ու զարգացմանն ուղղված ՔՀԿ-ների կոալիցիա\nՀՀ-ում տեղական ինքնակառավարման համակարգի զարգացմանը և տեղական ժողովրդավարության ամրապնդմանն ուղղված կոալիցիա\nԲազմաշահագրգիռ սոցիալական պաշտպանության ցանց\nԻրավաբանների հայկական ասոցիացիա` Ցանցի քարտուղարությունը իրականացնող կազմակերպություն\n\nՀավելենք, որ հայտարությունը ընդունվել է Հայաստանի ՔՀԿ-ների Կառուցողական Երկխոսության Ցանց կառավարման խորհրդի հեռավար եղանակով գումարած նիստում` 2020 թվականի մարտի 19-20-ին:\nԾանոթություն։ Հայաստանի ՔՀԿ-ների Կառուցողական Երկխոսության Ցանցը ստեղծվել է 2019 թվականի փետրվարին Եվրոպական միության կողմից ֆինանսավորված ամենամեծ ծրագրերից մեկի՝ «Կառուցողական երկխոսության հանձնառություն» ծրագրի շրջանակներում (https://ccd.armla.am/)։ Ցանցը ներկայումս միավորում է 14 ոլորտային կոալիցիաների՝ շուրջ 250 ՔՀԿ-ների անդամությամբ: Նշված Կոալիցիաները բազմապրոֆիլ են և ներկայացնում տարբեր ոլորտներ, ինչպես օրինակ՝ արդարադատություն, մարդու իրավունքներ, էներգետիկա, գյուղատնտեսության, հանրային ֆինանսների կառավարում, տնտեսություն, բիզնես և այլն։\n"
}