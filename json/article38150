{
    "title": "Շիրակի մարզը նշում է Քաղաքացու օրը |armenpress.am|",
    "text": "armenpress.am: ՀՀ քաղաքացու օրվան նվիրված միջոցառումները Շիրակի մարզում մեկնարկեցին խորհրդանշական ծառատունկով մարզի բոլոր համայնքներում: Շիրակի մարզպետ Տիգրան Պետրոսյանի և Գյումրու քաղաքապետ Սամվել Բալասանյանի գլխավորությամբ մարզպետարանի և քաղաքապետարանի աշխատակիցները մասնակցեցին ծառատունկին, որին միացան նաև ԱԺ «Իմ քայլը» խմբակցության ղեկավար Լիլիթ Մակունցը, Երևանի քաղաքապետի տեղակալ Տիգրան Վիրաբյանը, պաշտոնատար այլ անձինք:«ՀՀ քաղաքացու օրը, բացի նրանից, որ տոնական է բոլորիս համար, այլև խորհրդանշական, և այսօրվա բազմաբնույթ միջոցառումները մեկնարկում ենք ծառատունկով՝ որպես նոր կյանքի, բարեկամության ու համերաշխության խորհրդանիշ»,-  ճեպազրույցում նշեց Տիգրան Պետրոսյանը: Տնկվեցին 200 ճապոնական բալենի՝ սակուրաներ, որոնք հատկացրել էր ՀՀ-ում Ճապոնիայի դեսպանատունը՝ դեսպան Ջուն Յամադայի գլխավորությամբ:Շիրակի պետական համալսարանում անցկացվեց հանրային քննարկում՝ «Իրազեկ քաղաքացի» խորագրով: Քննարկմանը մասնակցեցին ԱԺ պատգամավորներ, մարզային ու քաղաքային իշխանության ներկայացուցիչներ, հասարակական գործիչներ, ովքեր մասնակցություն են ունեցել հեղափոխությանը, ինչպես նաեւ դասախոսներ եւ ուսանողներ: Բանախոսները, շեշտեցին որ ՀՀ այսօրվա քաղաքացին, ավելի քան երբեւէ, պահանջատեր է:Ավելի ուշ, տոնական տրամադրությամբ՝ ֆայտոնով ու ուրախ երգ ու պարով Գյումրիի Ռուսթավելի փողոցում մեկնարկեց արհեստների ու արվեստների փառատոնը:\n«Տես ու համտես» խորագիրը կրող փառատոնին ներկայացել էին գյումրեցի արհեստավորներն ու արվեստագետները՝ տեղում հյուրերին ծանոթացնելով իրենց աշխատանքներին: Օրվա ընթացքում Գյումրիում Երևանի Հովհաննես Թումանյանի անվան պետական տիկնիկային թատրոնը կներկայացնի «Ոսկե ճուտիկը» հեքիաթը, նախատեսված է նաև հանդիպում գրողների հետ և երիտասարդական քննարկում: Գյումրեցիների համար օրվա ամենասպասված միջոցառման համար իր դռները կբացի Գյումրու Վարդան Աճեմյանի անվան դրամատիկական թատրոնը, որտեղ Ալ. Սպենդիարյանի անվան օպերայի ու բալետի ազգային ակադեմիական թատրոնը կներկայացնի Ա. Տիրանյանի «Անուշ» օպերան: Միջոցառումները կեզրափակվեն ուշ երեկոյան՝ Աբովյան ճեմափողոցում՝ «Բամբիռ»-ի ելույթով:\n"
}