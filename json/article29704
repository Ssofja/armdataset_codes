{
    "title": "Արսեն Թորոսյանն Ուրուգվայի Արևելյան Հանրապետության արտգործնախարարի հետ համագործակցությանը վերաբերող հարցեր է քննարկել",
    "text": "Առողջապահության նախարար Արսեն Թորոսյանն այսօր ընդունել է Ուրուգվայի Արևելյան Հանրապետության արտաքին գործերի նախարար Ռոդոլֆո Նին Նովոային: Այս մասին տեղեկացնում են ՀՀ Առողջապահության նախարարությունից:\nԿողմերը քննարկել են առողջապահության ոլորտում առկա համագործակցության ուղղությունները, ապագա անելիքները, փոխադարձ հետաքրքրություն ներկայացնող մի շարք այլ ուղղություններով համագործակցության հեռանկարները:\nՌոդոլֆո Նին Նովոան ընդգծել է, որ 2 երկրի միջև առկա համագործակցությունը, որը ստորագրվել է 2002-ին, նոր թափ կստանա` ընդլայնելով շրջանակները և ընդգրկելով ծխախոտի դեմ պայքարի քաղաքականության վերաբերյալ հարցերը:\nԱրսեն Թորոսյանն առանձնահատուկ ուշադրություն է դարձրել ծխախոտի դեմ պայքարում Ուրուգվայի փորձին և հույս հայտնել, որ առաջիկա համագործակցությունը կնպաստի այդ փորձը մեր երկրում կիրառելուն: Նախարարն ընդգծել է, որ ծխախոտի դեմ պայքարը ոլորտի գերակայություններից է և քայլերը միտված են առողջ հասարակություն ունենալուն:\nԱրտաքին գործերի նախարարն առանձնակի շեշտել է, որ իրենց երկրում մեծ դեր է խաղացել Ազգային ժողովը` դեռևս 2005թ-ին ընդունելով հանրային վայրերում ծխելն արգելելու վերաբերյալ օրենքը:\n«Մենք հենց այս տարի ենք ուզում այդ օրենքն ընդունել և հատուկ ուզում եմ նշել այն կարևոր դերը, որն ունի Ուրուգվայի նախագահն այս դաշտում: Մենք այն տարբեր քննարկումների ընթացքում որպես օրինակ ենք ներկայացնում»,- նշել է Արսեն Թորոսյանը` կարևորելով քաղաքական առաջնորդության դերը ծխախոտի դեմ պայքարի հարցում:\nՌոդոլֆո Նին Նովոան կիսվել է Ուրուգվայի դեմ միջազգային ծխախոտային ընկերության դատական հայցի մանրամասներով, նշելով, որ այդ գործընթացում երկրի հաղթանակը առողջության իրավունքի գերակայությունը տնտեսական շահից գերադասելու շնորհիվ է եղել:\nԱրտաքին գործերի նախարարը եզրափակել է, որ Ուրուգվայի հանրային առողջապահության նախարարությունը պատրաստ է ընդունել Հայաստանի պատկան մարմինների ներկայացուցիչներին իրենց երկիր` փորձի փոխանակման համար:\nԵրկուստեք կարևորվել է առաջիկա սերտ համագործակցությունը և պայմանավորվածություն է ձեռք բերվել ակտիվ պահել կապը առողջապահական ծրագրերի իրականացման գործում:\n"
}