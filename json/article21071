{
    "title": "Միասնությունն այլընտրանք չունի. ՀՀ նախագահի ուղերձը",
    "text": "ՀՀ նախագահ Արմեն Սարգսյանը ուղերձ է հղել Ամանորի առթիվ, որն ամբողջությամբ ներկայացնում ենք ստորև․\n«Սիրելի հայրենակիցներ,\nԱվարտվում է 2020 թվականը:\nԱյն ծանրագույնն էր մեր նորօրյա պատմության մեջ:\nԾանր՝ իր կորուստներով,Ծանր՝ իր հետևանքներով,Ծանր՝ իր դասերով:\nՄենք անցանք դաժան փորձությունների միջով:\nՑանկանում եմ ևս մեկ անգամ շեշտել՝\nմեր ժողովուրդը չի՛ պարտվել,զինվորը չի՛ պարտվել,քաղաքացին չի՛ պարտվել,հայը չի՛ պարտվել:\nՊատերազմի ընթացքում մեր ժողովրդի զավակները ցուցաբերեցին աննկարագրելի մարտական ոգի, բացառիկ հերոսություն, խիզախություն և տոկունություն:\nՊատերազմի արդյունքը և այսօրվա իրավիճակը պետական կառավարման տարբեր ոլորտներում անկազմակերպվածության, անպատասխանատվության և ոչ պրոֆեսիոնալիզմի հետևանք են:\nԱյս էջը պետք է փակել։\nԿրկին խոնարհվում եմ մեր նահատակված հերոսների հիշատակի առջև:\nԱպաքինում եմ մաղթում մեր վիրավոր զինվորներին: Նրանք մեր ամենօրյա ուշադրության և հոգատարության կարիքն ունեն:\nԵրախտիքս եմ հայտնում զինվորների թիկունքն ամուր պահած մեր բոլոր հայրենակիցներին:\nՊետությունը, կառավարությունը պարտավոր են անել ամեն ինչ՝ անհետ կորածների ճակատագիրը պարզելու, բոլոր գերիներին ու պատանդներին արագ տուն վերադարձնելու ուղղությամբ:\nՊետությունը, կառավարությունը պարտավոր են ապահովել երկրի սահմանների և հատկապես սահմանամերձ համայնքների բնակիչների պաշտպանվածությունն ու անվտանգությունը։\nՄեր հետագա ճանապարհը շատ բարդ է ու փորձություններով լի: Մենք անչափ խոր վերքեր ունենք։\nԲայց ունենք նաև ապաքինվելու, ոտքի կանգնելու, հաղթելու փորձ ու կամք:\nՄիասնականությունն այլընտրանք չունի:\nՄեր զոհված հերոսների հիշատակը պարտավորեցնում է համայն հայությանը՝ համախմբվել հայրենիքի շուրջ և համախմբել մեր ուժերը:\nՆերկա իրավիճակը հաղթահարելու համար պետք է ունենալ հստակ տեսլական, ռազմավարություն և իրատեսական ծրագիր:\nՑանկացած խոսք, խոստում կամ կոչ իզուր է, եթե յուրաքանչյուրս մեր տեղում չենք, չենք գործում մեր ողջ պատասխանատվությամբ:\nՍիրելի՛ հայրենակիցներ,\nԵրեսուն տարի առաջ պետականությունը վերականգնելը մեզ համար երազանք էր:\nԳալիք տարի նշելու ենք Հայաստանի անկախության 30-ամյակը: Դա պետք է կարողանանք անել արժանապատվորեն ու գլուխներս բարձր:\nԱմուր պահենք մեր ինքնիշխանությունը, պետականությունը, ազգային և հոգևոր արժեքները։\nԱռաջին հերթին ինքնե՛րս պետք է մեր տունը կարգի բերենք:\nՄեր ապագան՝ մեր ձեռքերում է։\nԱյսուհետ իրավունք չունենք ապրել իրականությունից կտրված, ֆեյսբուքյան, վիրտուալ, անիրական կյանքում։\nԱյսօր անհրաժեշտ է՝\nմեր բոլոր ջանքերը նպատակաուղղել իրական խնդիրների լուծմանը\nփոխել մտածելակերպը,\nնորովի ձևավորել մեր ազգային ու պետական հայեցակարգը,\nվերարժևորել մեզ և մեր ունեցածը,\nվերակառուցել պետական կառավարումը, տնտեսությունը,բանակը, դիվանագիտությունը, և իհարկե, կրթությունը, գիտությունը:\nԵվ այս ամենը՝\nհանուն ուժեղ և անվտանգ Հայաստան ունենալու,\nհանուն Արցախի,\nհանուն Հայրենիքի հանդեպ Սփյուռքի հավատի ու վստահության ամրապնդման:\nՀայ ժողովուրդը իր պատմության ընթացքում ունեցել է փառահեղ հաղթանակներ ու ցավալի պարտություններ:\nՄեր գոյությունը ինքնին հաղթանակի ապացույց է և հաղթանակի պատմություն:\nՈւ ես վստահ եմ` հայերը, Հայաստանը դեռ կտոնեն նոր հաղթանակներ:\nԹող 2021 թվականը համախմբի մեզ և ամուր պահի մեր համերաշխությունը, հույսը, հավատը և սերը:\nԽաղաղություն ու բարեկեցություն Հայաստանին, Արցախին, Սփյուռքին ու մեր ողջ ժողովրդին:\nԱստված պահապան բոլորիս:\nՇնորհավոր Ամանոր»։\n"
}