{
    "title": "Միքայել Մելքումյանը Իրանի դեսպանի հետ հանդիպմանը կարևորել է հայ ռազմագերիների վերադարձը",
    "text": "ՀՀ ԱԺ տարածաշրջանային և եվրասիական ինտեգրման հարցերի մշտական հանձնաժողովի նախագահ Միքայել Մելքումյանը փետրվարի 4-ին հանդիպել է մեր երկրում Իրանի արտակարգ և լիազոր դեսպան Աբբաս Բադախշան Զոհուրիի հետ:\nԽոսելով հայ-ադրբեջանաթուրքական պատերազմի և դրա հետևանքների մասին՝ հանձնաժողովի նախագահն ամենահրատապ խնդիրը համարել է հայ ռազմագերիների վերադարձի հարցը:\nԴեսպանի խոսքով՝ Իրանը միշտ պնդել է, որ բոլոր հարցերը պետք է լուծվեն երկխոսության և բանակցությունների միջոցով:\nԿողմերը փաստել են, որ չնայած երկու երկրների միջև քաղաքական հարաբերությունները բարձր մակարդակի վրա են, սակայն տնտեսական ոլորտում կա չօգտագործված ներուժ, անհրաժեշտ է մշակել  ճանապարհային քարտեզ, սահմանել հստակ ժամանակացույց և քայլ առ քայլ շարժվել առաջ:\nՄելքումյանն ընդգծել է, որ Իրանը Հայաստանի հինգերորդ առևտրային գործընկերն է, 2020 թվականին առևտրաշրջանառությունը կազմել է մոտ 400 մլն դոլար, ինչը, ըստ զրուցակիցների, անհրաժեշտ է կրկնակի ավելացնել առաջիկա մի քանի տարիների ընթացքում՝ նաև նպաստելով նոր աշխատատեղերի ստեղծմանը: \n"
}