{
    "title": "ՊԲ հրամանատար Ջալալ Հարությունյանը հետևել է զորամասում անցկացվող ցուցադրական պարապմունքների ընթացքին",
    "text": "Արցախի Հանրապետության ՊՆ տեղեկատվության և հասարակայնության հետ կապերի բաժնի հաղորդմամբ` ՊԲ հրամանատար, գեներալ-մայոր Ջալալ Հարությունյանը մայիսի 4-ին կենտրոնական ուղղությամբ տեղակայված միավորումներից մեկի ենթակայությամբ գործող զորամասում հետևել է «Հրաձգային զենքերով պաշտպանողական մարտում կրակ վարելու եղանակներն ու միջոցները» և  «Նռնականետային դասակի կիրառման կարգը պաշտպանողական մարտի վարման ժամանակ» թեմաներով անցկացված մարզումների և ցուցադրական պարապմունքների ընթացքին, որին ներգրավված էին ենթակա զորամասերի հրամանատարները, նրանց մարտական պատրաստության գծով տեղակալները, գումարտակների ու վաշտերի հրամանատարները, նռնականետային դասակների հաշվարկների հրամանատարները:\nԲանակի հրամանատարը, կարևորելով անցկացվող պարապմունքները, ուսուցանվող սպաների ուշադրությունը հրավիրել է կարևորագույն այն խնդիրներին ու առանձնահատկություններին, որոնք հրամանատարական կազմին անհրաժեշտ են ենթակաների ուսուցման և մարտական խնդիրների արդյունավետ կատարման գործում:\nԱնցկացվող պարապմունքները առավել արդյունավետ մատուցելու համար ծավալվել են ուսումնական կետեր, որտեղ պարապմունքի ղեկավարները գործնականում ներկայացրել են խրամատից, ինչպես նաև հրաձգության վարման տարբեր դիրքերից կրակ վարելու եղանակները, ՀԱՆ-17 տիպի նռնականետի նշանակությունը, քանդման և հավաքման կարգը, նորմալ նշանազարկի բերման մեթոդները, ինչպես նաև կրակային պատրաստության համապատասխան նորմացույցների կատարումը:\nՑուցադրական պարապմունքների ավարտին ամփոփվել են արդյունքները, նշվել թերացումներն ու դրական կողմերը, իսկ զորամասերի հրամանատարներին ենթակաների հետ նմանատիպ պարապմունքներ կազմակերպելու և իրականացնելու վերաբերյալ վերադաս հրամանատարության կողմից տրվել են համապատասխան ցուցումներ ու հանձնարարականներ:\nՆշենք նաև, որ նմանատիպ վարժանքներ ու ցուցադրական պարապմունքներ անց են կացվել նաև ՊԲ այլ զորամասերում:\n"
}