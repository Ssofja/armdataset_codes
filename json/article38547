{
    "title": "«Իսկանդեր-Մ» համակարգերի մասին Ադրբեջանը ՌԴ-ից պաշտոնական նամակ է ստացել. պատասխանն Ալիևին չի բավարարում\r\n |armtimes.com|",
    "text": "armtimes.com: Ադրբեջանը ՌԴ ՊՆ-ից նամակ է ստացել ՝ Հայաստանում «Իսկանդեր-Մ» հրթիռների առկայության ու կիրառության մասին, բայց բավարարված չէ նամակի պարունակած տեղեկատվությամբ: Այդ մասին Ադրբեջանի նախագահ Իլհամ Ալիեւը հայտարարել է AzTV հեռուստաալիքին տված հարցազրույցում: Նրա խոսքով ՝ ՌԴ ՊՆ-ն պաշտոնական նամակով հայտնել է, որ «Իսկանդեր»-ի հրթիռներ չեն արձակվել Լեռնային Ղարաբաղում հակամարտության ընթացքում:\n«Ռուսաստանի Պաշտպանության նախարարությունը պատասխանել է Ադրբեջանի ՊՆ նամակին: Ես կարդացել եմ այդ նամակը: Պատասխանը ցույց է տալիս, որ ռուսական կողմը չի հաստատել բալիստիկ հրթիռների արձակումը: Փաստորեն, սա մեր նամակի ամբողջական պատասխանը չէ, քանի որ մեր հիմնական հարցն այն էր, թե ինչպե՞ս է Հայաստանը ստացել, ձեռք բերել ռուսական «Իսկանդեր-Մ» մահացու հրթիռները»-, ասել է Ալիևը:\nԸստ Ալիեւի, «հայկական բանակը չէր կարող ունենալ« Իսկանդեր-Մ» հրթիռներ 500 կմ թռիչքային հեռահարությամբ, քանի որ «հայկական բանակը կարող էր ունենալ միայն «Իսկանդեր-Է» հրթիռներ ՝ 280 կմ հեռահարությամբ: «Այս հրթիռային համակարգերը կա՛մ առանց տեղեկացման տեղափոխվել են Հայաստան, կա՛մ գողացվել և անօրինական կերպով դուրս են բերվել Ռուսաստանից», - հայտարարել է Ալիևը:\nԱդրբեջանի նախագահը իրավիճակն անվանել է «տհաճ» և նշել, որ Ռուսաստանի հանդեպ զգում է «ափսոսանք և զարմանք»:\n«Ռուսաստանի և Ադրբեջանի միջև ռազմավարական գործընկերային կապեր կան: Ադրբեջանի համաձայնությամբ ռուսական խաղաղապահ ուժերը տեղակայված են Ղարաբաղում,  Ստեփանակերտում ու մյուս տարածքներում: Ռազմավարական գործընկերների միջև հարաբերությունները պետք է լինեն անկեղծ», - ասել է Ադրբեջանի նախագահը:\n"
}