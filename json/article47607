{
    "title": "Ադրբեջանի արտգործնախարարը պաշտոնական այցով կմեկնի Պակիստան |azatutyun.am|",
    "text": "azatutyun.am: Ադրբեջանի արտաքին գործերի նախարար Ջեյհուն Բայրամովը պաշտոնական այցով կմեկնի Պակիստան։\nԱդրբեջանական դիվանագիտական գերատեսչության փոխանցմամբ՝ հունվարի 13-ին Իսլամաբադում նախատեսված է եռակողմ հանդիպում Ադրբեջանի, Թուրքիայի և Պակիստանի արտգործնախարարների մասնակցությամբ, իսկ հունվարի 14-ին նախարար Բայրամովը երկկողմ հանդիպումներ կունենա Պակիստանի բարձրաստիճան պաշտոնյաների հետ։\n44-օրյա ղարաբաղյան պատերազմի ընթացքում, ըստ Հայաստանի իշխանությունների, ադրբեջանական կողմից ռազմական գործողություններում ներգրավված են եղել նաև Պակիստանի բանակի հատուկջոկատայինները։ Այդ մասին մասնավորապես հայտարարել էր վարչապետ Նիկոլ Փաշինյանը՝ առանց մանրամասներ ներկայացնելու։\nՎերջին տարիներին Ադրբեջանը սկսել է սերտորեն համագործակցել Հայաստանի անկախությունը չճանաչած աշխարհում միակ երկրի՝ Պակիստանի հետ։ Բաքուն և Իսլամաբադը իրականացնում են մի շարք համատեղ խոշոր նախագծեր ռազմարդյունաբերության ոլորտում։\n"
}