{
    "title": "Խոշորացված և խոշորացվող համայնքներ․ ինչպե՞ս է փոփոխվել ՀՀ համայնքային քարտեզը",
    "text": "Համայնքների խոշորացման գործընթացի մեկնարկից ի վեր՝ Հայաստանի 9 մարզում ձևավորվել է 54 խոշորացված համայնք՝ 486 համայնքների միավորմամբ։ Կառավարությունն առաջարկում է ՀՀ 6 մարզում ձևավորել ևս 11 խոշորացված համայնք՝ 186 համայնքների միավորմամբ։\nՀասկանալու համար, թե խոշորացման գործընթացի արդյունքում ինչպիսի փոփոխությունների է ենթարկվել ՀՀ համայնքային բաժանումը, կարող եք ուսումնասիրել Infocom-ի պատրաստած քարտեզը, որում արտացոլված են ՀՀ բոլոր մարզերի արդեն խոշորացված, խոշորացվելիք, ինչպես նաև չխոշորացված համայնքները։\nՔարտեզը Google Earth-ի միջոցով բացելու համար սեղմել այստեղ։\n\nԴեղին գույնով եզրագծված են խոշորացված համայնքները, որոնց ներսում դեղինով նշված են բնակավայրերի անունները, իսկ նարնջագույնով՝ խոշորացված համայնքի անունը։\nԿապույտով եզրագծված են խոշորացված, բայց առանձին գործող համայնքները, որոնց ներսում բաց կապույտով նշված են բնակավայրերի անունները, մուգ կապույտով՝ համայնքի անունը։\nԿարմիրով եզրագծված են ձևավորվելիք խոշորացված համայնքները, որոնց ներսում կարմիրով նշված են բնակավայրերի անունները, մանուշակագույնով՝ համայնքի անունը։\nԵթե կարմիրով եզրագծված համայնքի ներսում կա դեղինով եզրագծված համայնք, նշանակում է, որ արդեն խոշորացված համայնքը ներառվելու է համայնքային նոր փնջում։\nԿանաչ գույնով նշված են այն համայնքները, որոնք խոշորացված չեն և առաջիկայում չեն խոշորացվելու։\n\nԽոշորացումից հետո մարզերում պատկերն այսպիսին է․\n\nՍյունիքի մարզում կա 8 համայնք, բոլորն էլ խոշորացված են։\nՏավուշի մարզում կա 5 խոշորացված համայնք։ Մնացած համայքները 2020-ի տարեսկզբի օրենսդրական փոփոխություններով միավորվել են Իջևան խոշորացված համայնքի կազմում, բայց շարունակում են գործել առանձին, քանի որ Իջևանի տեղական ինքնակառավարման մարմինների ընտրություններ դեռ տեղի չեն ունեցել։\nԱրագածոտնում կա 4 խոշորացված համայնք, ևս 2-ը նախատեսվում է ձևավորել։ Մարզում կա ևս 33 չխոշորացված համայնք։ Դրանք առաջիկայում չի նախատեսվում խոշորացնել։\nՎայոց ձորում կա 8 համայնք․ 6-ը խոշորացված են, 2-ը՝ ոչ։\nԼոռիում կա 12 խոշորացված համայնք։ Դրանցից Լերմոնտովոն Իջևանի հետ խոշորացել է 2020-ին։ Լերմոնտովոյի կամզում միավորված համայնքները ևս գործում են առանձին, մինչև կանցկացվեն տեղական ինքնակառավարման մարմինների ընտրություններ։ Լոռիում նախատեսվում է ձավորել ևս 2 խոշորացված համայնք։ Ձևավորվելիք համայնքներից մեկի կազմում ներառվելու է արդեն խոշորացված Թումանյանը։ Մարզում կա ևս 17 համայնք։ Այդ համայնքները խոշորացնել դեռևս չի նախատեսվում։\nԿոտայքում կա 6 խոշորացված համայնք, նախատեսվում է ձևավորել ևս 3-ը։ Ձևավորվելիք երեք համայնքների կազմում էլ ներառվելու են արդեն խոշորացված համայնքներ․ Եղվարդն ընդգրկվելու է ձևավորվելիք Նաիրի խոշորացված համայնքի կազմում, Մեղրաձորը՝ Ծաղկաձորի, Ակունքը՝ Աբովյանի։ Մարզում կա ևս 13 չխոշորացված համայնք։ Դրանք առաջիկայում խոշորացնել չի նախատեսվում։\nՇիրակում կա 7 խոշորացված համայնք, նախատեսվում է ձևավորել ևս 1-ը։ Մարզում կա ևս 11 չխոշորացված համայնք։ Դրանք առաջիկայում չեն խոշորացվելու։\nԳեղարքունիքում կա 4 խոշորացված և 53 չխոշորացված համայնք։ Մարզում առաջիկայում նոր խոշորացումներ չեն սպասվում։ \nԱրարատում կա 1 խոշորացված համայնք, առաջիկայում նախատեսվում է ձևավորել ևս 2-ը։ Մարզում կա ևս 43 համայնք։ Այդ համայնքները խոշորացնել դեռ չի նախատեսվում։\nԱրմավիրում չկան խոշորացված համայնքներ, առաջիկայում նախատեսվում է ձևավորել 1-ը։ Մարզում դեռ կմնա 71 չխոշորացված համայնք։\n\nԱննա Սահակյան\n"
}