{
    "title": "Հայաստանը թռչնի թռիչքի բարձրությունից. հանրապետությունում զարկ է տրվում փոքր ավիացիայի զարգացմանը |armenpress.am|",
    "text": "armenpress.am: Եղվարդ քաղաքից մի փոքր հեռավորության վրա կառուցված աերոդրոմից, շատ մոտ ապագայում, զբոսաշրջիկները կկարողանան Հայաստանը տեսնել նաև թռչնի թռիչքի բարձրությունից և ծանոթանալ գեղատեսիլ վայրերին լրիվ այլ տեսանկյունից։\nՀայաստանի պարապլաներային սպորտի ֆեդերացիայի նախագահ, «SkyClub» ընկերության հիմնադիր Արմեն Սարգսյանը պատմեց, թե ինչպես առաջացավ ինքնաթիռ բերելու միտքը, ինչը դրդեց զարգացնել Հայաստանի փոքր ավիացիան և իր մեծ երազանքի մասին։\nՄանկության հետաքրքրություններից մինչև դրանց իրականացում\n«Դեռ շատ վաղ հասակից ինձ հետաքրքրել է ավիացիան, դպրոցում դասերից փախնում էի, գնում ու գրադարաններում այս ոլորտի վերաբերյալ գրքեր էի կարդում։ 14  տարեկանում հորս խնդրեցի, որպեսզի ինձ տանի խմբակ, որտեղ կկարողանամ զբաղվել ավիամոդելիզմով։ Հենց այդ ժամանակ սկսեցի փորք ինքնաթիռներ սարքել, որոնք թռնում էին, սակայն ինձ տանջում էր այն միտքը, որ ես չեմ կարողանում թռնել։ Մի օր ավիամոդելավորողների մրցույթ էր իրականացվում, որին մասնակցում էի, և այնտեղ տեսա պարապլանով թռնող մարդկանց, ինչն ինձ ավելի հետաքրքրեց ու դա հենց այն էր, ինչ ինձ պետք էր»,- ասաց Արմենը։ \nՀենց այդ օրվանից նա սկսել է զբաղվել պարապլանիզմով, ինչը մատչելի է և հիանալի հնարավորություն է հեշտությամբ թռիչքներ կատարելու ու օդաչու դառնալու։ Արդեն 21 տարի է, որ ինքնուրույն թռնում է պարապլանով։ \nԻնքնաթիռ ունենալու ցանկությունը  \nԱվիացիայի ոլորտում ավելի զարգանալու ցանկությունն Արմենի մոտ ինքնաթիռով թռնելու և սեփական ինքնաթիռ ունենալու միտք առաջացրեց։ \n«Ինչ-որ մի պահ եկավ, երբ պարապլանն ինձ համար քիչ էր, և ես սկսեցի մտածել, թե ինչպես կարելի է այդ «քաղցը» հագեցնել։ Որոշեցի գնալ ԱՄՆ-ում սովորել, սակայն վիզայի հետ կապված խնդիրներ առաջացան, և ինձ մերժեցին։ Այդ ընթացքում Հայաստան էին եկել Ֆրանսիայից ժամանած իմ ընկերները, որոնք ինձ առաջարկեցին սովորելու մեկնել Անսի քաղաք, ինչն իմ երազանքն է եղել, և ես ոգևորված այդ մտքից՝ համաձայնեցի։ Մեկնեցի այնտեղ, մնում էի այդ ընկերներիցս մեկի տանը, սակայն դասերին մասնակցել եմ 2 ամիս, քանի ոև պարապմունքներ քիչ էին անցկացվում եղանակային պայմաններից ելնելով։ Որոշեցի 2 ամիս անց վերադառնալ Հայաստան, քանի որ այնտեղ ամեն ինչ բավականին թանկ էր, սկսած դասընթացներից մինչև ուղղակի սնվելը»,- պատմեց Արմենը։\nՀայաստանում արդեն նա սկսել էր մտածել, թե ինչ ինքնաթիռ գնի, որպեսզի սովորելու մյուս հատվածն արդեն հայրենիքում իրականացնի։ Բազմաթիվ ուսումնասիրություններից հետո, թե որ քաղաքում ինչ տեսակի փոքր ինքնաթիռներ կան և ինչ յուրահատկություններ ունեն, Արմենը կանգ էր առել «Սեսնա-172» տեսակի ինքնաթիռի վրա։ Մինչ «Սեսնա»-ն գնելը, նա նաև մեկնել էր մի քանի երկիր և փորձել տարբեր տեսակի ինքնաթռիներ։ \n«Վերջնական ընտրությունը կանգ է առել հենց այս ինքնաթիռի վրա, քանի որ աչքովս ընկավ, որ շատ հարմար է, խնդիրներ չուներ և, որ ամենակարևորն է՝ դրա վրա գրված է «Detka»։ Հենց այդտեղ հասկացա, որ սեփականատերը հաստատ շատ խնամքով է վերաբերվել»,- կատակեց «SkyClub» ընկերության հիմնադիրը։\nՀայաստանում կարելի է զարգացնել փոքր ավիացիան\nՀանրապետությունում կա ավելի քան 15 աերոդրոմ՝ Սիսիանում, Կապանում, Ջերմուկում, Ստեփանավանում, Արզնիում, Գյումրիում և մի շարք այլ քաղաքներում, որոնց մեծ մասը չի օգտագործվում։\n«Կարծում եմ, որ այսքան օդանավակայան ունենալն ու դրանք չօգտագործելը մեծ մեղք է, սակայն այստեղ փոքր ինքնաթիռ ունենալու գործընթացներ ոչ ոք չի անցել, և փաստաթղթային բոլոր հարցերն ինձ համար սկզբում շատ բարդ էին։ Ինձ այս հարցերում շատ է օգնել  Թռիչքային գործունեության օդաչու-հրահանգիչ Անատոլի Դավթյանը, հետո մեզ միացավ նաև Քաղաքացիական ավիացիայի կոմիտեի Թռիչքային գործունեության վարչության պետ, օդաչու Արամ Եղոյանը»,- ասաց Արմենը։\nԱյս բոլոր գործընթացներն իրականացնելուց հետո արդեն հնարավոր եղավ ունենալ «Մասնավոր օդաչուի պատրաստման թռիչքային ծրագիր»-ը, որի իրագործման մեջ ինչպես շեշտեց Արմենը, մեծ դերակատարում է ունեցել նաև Քաղաքացիական ավիացիայի կոմիտեի նախագահ Տաթևիկ Ռևազյանը։ \n«Այս ամենին հասնելու համար մեզնից պահանջվեց 1․5 տարի, սակայն այժմ ամեն ինչ արված է, ամեն ինչ պարզ է։ Մեզ մնում է միայն շարունակել այս գործը, ավելի շատ մարդ ներգրավել, որպեսզի զարգացնենք Հայաստանում փոքր ավիացիան, քանի որ դրա բոլոր նախադրյալներն ունենք, մեր երկիրը տալիս է այդ հնարավորությունները»,- ընդգծեց «SkyClub»-ի հիմնադիրը։\nԵղվարդում աերոդրոմը կառուցվել է զրոյից\nԱրմենը Եղվարդում աերոդրոմը կառուցել է զրոյից։ Այդ տարածքում նա պարապլանով է թռիչքներ իրականացրել։\n«Սա, կարելի է ասել, աննախադեպ է, քանի որ Խորհրդային միությունից հետո Հայաստանում որևէ աերոդրոմ չի կառուցվել։ Այն ասֆալտապատ չէ, գրունտային է, ինչը նախատեսված է հենց նմանատիպ ինքնաթիռների համար։ Իմ «Detka»-ն 4 տեղանոց է, բավականին վինտաժային տեսք ունի։ Ներսում կարող են նստել 1 օդաչու և 3 ուղևոր»,- նշեց Արմենը։ \nԹռիչքներն իրականացվում են մինչև 300 մ բարձրության վրա։ Պլանավորվում է առաջիկայում իրականացնել ոչ միայն ուսումնական, այլև տուրիստական թռիչքներ, ինչպես նաև զբաղվել sky diving-ով։ \nՏրվելու են օդաչուի սիրողական վկայականներ\n«Մենք առայժմ իրականացնում ենք դասընթացներ, որպեսզի այն մարդիկ, որոնք ցանկանում են դառնալ սիրողական օդաչուներ՝ այս ինքնաթիռով սովորեն և ստանան սիրողական վկայական։ Գորիսում, Սիսիանում, Արզնիում, Ջերմուկում և մի շարք այլ քաղաքներում մենք աերոդրոմներ ունենք, և դրանք հնարավոր է օգտագործել նմանատիպ ինքնաթիռներով վայրէջք կատարելու համար»,- ասաց Արմենը։ \nSkyClub-ը զարգացնում է օդային զվարճանքի միջոցները, թռիչքներ են կատարում նաև պարապլանով, սակայն ինչպես Արմենն է ասում՝ ինքնաթիռով թռիչքները լրիվ այլ զգացողություններ են արթնացնում։ \n«Թռիչքներն իրականացվում են Քաղաքացիական ավիացիայի կոմիտեի թույլտվությամբ։ Այժմ սկսել ենք կոմերցիոն թռիչքներ իրականացնելու գործընթացը, ինչը երևի կլինի մոտ 1 ամսվա ընթացքում։\nՄենք պլանավորում ենք նաև sky diving անել, քանի որ այս ինքնաթիռով հնարավոր է հանել նստատեղերը և ուղևորն ու հրահանգիչը կարող են ցած թռնել։ Նախատեսում ենք նմանատիպ ինքնաթիռներ առաջիկայում ավելի շատ բերել՝ ավելի մեծ պարաշյուտային թռիչքների համար, որպեսզի կարողանանք վայելել Հայաստանը լրիվ այլ տեսանկյունից։ \n«Մասնավոր օդաչուի պատրաստման թռիչքային ծրագիր»-ը հաստատված է\n«Այս ինքնաթիռով դասընթացներ կազմակերպելու համար Թռիչքային գործունեության օդաչու-հրահանգիչ Անատոլի Դավթյանն ինձ առաջարկել էր գալ և ցանկացողներին սովորեցնել թռնել «Սեսնա» տեսակի ինքնաթիռով։ Արմենը շատ մեծ հեռանկարներ ունի Հայաստանում փոքր ավիացիան զարգացնելու առումով, մենք էլ ցանկանում ենք այդ ծրագրի մի մասը կազմել։ Առայժմ ունենք 4 ուսանող՝ 1 աղջիկ և 3 տղա»,- ասաց Քաղավիացիայի կոմիտեի Թռիչքային գործունեության վարչության պետ, օդաչու Արամ Եղոյանը։ \nՇարունակությունը՝ armenpress.am-ում\n"
}