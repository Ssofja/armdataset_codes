{
    "title": "Արմեն Սարգսյանը հերթական հեռավար զրույցն է ունեցել Պլեխանովի անվան տնտեսագիտական համալսարանի ուսանողների հետ",
    "text": "ՀՀ նախագահի լրատվական ծառայությունը հայտնում է, որ Արմեն Սարգսյանն այսօր հեռավար հանդիպում-զրույց է ունեցել Պլեխանովի անվան Ռուսաստանի տնտեսագիտական համալսարանի երևանյան մասնաճյուղի ուսանողների հետ, որի ընթացքում անդրադարձել է կորանավիրուսի համավարակին, ինչպես նաև դրա հետևանքներին և ազդեցությանը:\nՀանրապետության նախագահն առաջին հերթին բոլորին հորդորել է լուրջ վերաբերվել համավարակին: «Այն բավականին ագրեսիվ է: Հնարավոր է, որ այլ վիրուսներից շատ չի տարբերվում, բայց քանի որ մենք ապրում ենք բոլորովին այլ աշխարհում՝ այսօր ավելի մեծ հնարավորություն կա վարակվել, քան 50, 100 տարի առաջ էր։ Ուստի կարևոր է հեռավորություն պահպանելը և վարակն ուրիշներին չփոխանցելը,-նշել է նախագահը: -Երիտասարդները, որոնք երբեմն նույնիսկ չեն զգում, որ վարակվել են, կարող են այդ վիրուսն ուղղակի փոխանցել երրորդ, չորրորդ մարդուն, իրենց մտերիմներին, որոնք քրոնիկ հիվանդություններ ունեն, տարեց են և պատրաստ չեն հակազդել նման մեծ «հարձակմանը»։ Ցանկանում եմ օգտվել առիթից և կրկին բոլորիդ խնդրել, որ շատ լուրջ վերաբերվեք այդ հանգամանքին»։\nՆախագահ Սարգսյանն ընդգծել է, որ քանի որ աշխարհն ու հաղորդակցության ձևերը փոխվել են, նման վարակներն ավելի վտանգավոր են դառնում: «Ամեն օր մենք տեխնոլոգիաների, գիտության և այս կամ այլ ոլորտում ունենալու ենք նոր ձեռքբերումներ։ Սա նշանակում է, որ մշտապես շատ արագ ենք զարգանալու։ Այս աշխարհը շատ արագ է փոփոխվում, և 10 տարի հետո ինքներդ կտեսնեք, որ աշխարհն արմատապես տարբերվելու է նրանից, ինչ այսօր ունենք,-նշել է նախագահը։ -Պարզապես կորոնավիրուսն այդ ամենն արագացրեց, ցույց տվեց, որ հին աշխարհն այլևս չի լինի, կլինի նոր աշխարհ, որը կիսով չափ վիրտուալ է: Դա շատ ավելի արագ աշխարհ է լինելու, որում անհրաժեշտ է լինելու որոշումները կայացնել շատ արագ, օգտագործել բոլոր՝ ոչ միայն ֆիզիկական, այլ նաև վիրտուալ կյանքի գործիքները։ Այն միգուցե շատ ավելի քաոտիկ է լինելու, սակայն, հնարավոր է, շատ ավելի կառավարելի, ավելի մեծ պոտենցիալ ունեցող՝ կախված այն բանից, թե դուք, որպես այս աշխարհի քաղաքացիներ, ինչ եք ընտրելու»։\nԱմփոփելով զրույցը՝ նախագահ Սարգսյանը նշել է, որ ավագ սերնդի նպատակներից մեկն է երիտասարդներին փոխանցել իր փորձը և պատրաստել նրանց ապագային. «Մենք բոլորս մի նպատակ ունենք՝ որ դուք լինեք առողջ, խելացի, կրթված, որ մենք կարողանանք ձեզ փոխանցել այն ամենն, ինչ կարողացել ենք ճիշտ անել և այն, ինչ չենք կարողացել ճիշտ անել, և հուշենք ձեզ՝ ինչպես ուղղել դրանք: Հայաստանի ապագան ձեր ձեռքերում է, և իմ դերն է աջակցել ձեզ»:\nՌուսաստանյան բուհի երևանյան մասնաճյուղում սովորող ուսանողներին Արմեն Սարգսյանը նաև խորհուրդ է տվել պահպանել հայ-ռուսական բարեկամական հարաբերությունները. «Երկու երկրների միջև բարեկամությունը պատահական չէ, այն պատմական է: Վստահությունը, որը տարիներ շարունակ եղել է Հայաստանի և Ռուսաստանի, հայերի և ռուսների միջև, պետք է շարունակվի նաև ձեր շնորհիվ»:\nՆշվում է, որ նախագահը պատասխանել է նաև ուսանողների հարցերին, որոնք վերաբերել են գլոբալիզացիայի նոր միտումներին, Հայաստանի ապագային, ինչպես նաև նախագահական նախաձեռնություններին, մասնավորապես, Ծիծեռնակաբերդի Հայոց ցեղասպանության հուշահամալիրի տարածքում համազգային այգի՝ «Հայ պարկ» ստեղծելուն:\n"
}