{
    "title": "Փաշինյանն Ադրբեջանի քաղաքականությունը սպառնալիք է համարում ոչ միայն Հայաստանի, այլև տարածաշրջանի անվտանգության համա |armenpress.am|",
    "text": "armenpress.am: ՀՀ վարչապետի պաշտոնակատար Նիկոլ Փաշինյանն ընդգծում է, որ Ադրբեջանը փորձում է կեղծ տպավորություն ստեղծել, թե Հայաստանը դեմ է խաղաղ բանակցություններին, խաղաղությանը, սահմանազատմանը, այնինչ՝ իրականությունը բոլորովին այլ է:\nՀՀ վարչապետի պաշտոնակատար Նիկոլ Փաշինյանն այս մասին ասաց Եվրոպական խորհրդի նախագահ Շառլ Միշելի հետ Երևանում կայացած  ճեպազրույցին՝ անդրադառնալով այն հարցին, որը վերաբերում էր տարածաշրջանային խաղաղության հաստատման հնարավորություններին, Ադրբեջանի նախագահի ապակառուցողական գործողություններին:\n«Մենք հստակ դիրքորոշում ունենք սահմանային իրավիճակի վերաբերյալ, մենք պատրաստ ենք կառուցողական դիրքորոշում ունենալ: Ես անվտանգության խորհրդի նիստում առաջարկ եմ արել, խոսքը զորքերի հայելային դուրսբերման ու մշտական տեղակայման վայրեր վերադառնալու մասին է: Մենք հիմա նաև բանակցում ենք այդ ուղղությամբ, ռուս սահմանապահների և միջազգային դիտորդների տեղակայման, և միջազգային հովանու ներքո սահմանազատման, սահմանագծման աշխատանքներ իրականացնելու համար: Ես պարոն Միշելի հետ հանդիպմանը վերահաստատեցի, որ մենք ողջունում ենք ու պատրաստակամություն ենք հայտնում գործել ըստ ԵԱՀԿ Մինսկի խմբի համանախագահների ապրիլի 13-ի հայտարարության: Ըստ էության, այստեղ մենք կարող ենք ասել, որ միջազգային հանրության ու մեր պատկերացումները համընկնում են, որովհետև մայիսի 12-ից հետո հայտարարություններով և գնահատականներով հանդես են եկել մի շարք երկրներ, Եվրոպական խորհրդարանն է բանաձև ընդունել այդ թեմայի վերաբերյալ: Ու այդ ձևակերպված մոտեցումները համընկնում են մեր պատկերացումներին»,-ասաց Նիկոլ Փաշինյանը:   \nՎարչապետի պաշտոնակատարն ուշադրություն հրավիրեց  այն փաստի վրա, որ Ադրբեջանը, ըստ էության, տարածքային նկրտումներ ունի իր հարևանների մեծամասնության նկատմամբ: Նա ընդգծեց, որ այստեղ հարցը միայն Հայաստան չէ:\n«Հիմա նրանք խոսում են արևմտյան Ադրբեջանի, հարավային Ադրբեջանի մասին և այդպես շարունակ: Այդ ադրբեջանների ցանկը լայն է, և ես կարծում եմ, որ սա սպառնալիք է ոչ միայն Հայաստանի, այլև տարածաշրջանի անվտանգության համար: Այստեղ միայն քաղաքական հռետորաբանության հարց չէ: Երբ մենք ուսումնասիրում ենք, թե ինչ են դասավանդում Ադրբեջանի դպրոցներում, ապա տեսնում ենք, որ հարևանների նկատմամբ ագրեսիվ քաղաքականություն: Էլ չեմ ասում վերջերս բացված, այսպես կոչված, ավարների խայտառակ պուրակը, որտեղ երեխաներին տանում են էքսկուրսիայի: Դրանով հարևանների ատելության շարքում Ադրբեջանը Հայաստանը և հայությանը դնում է առաջին տեղում: Ես սա բարձրաձայնում եմ՝ ընդգծելու տարածաշրջանում տևական խաղաղություն, կայունություն հաստատելուն ուղղված մեր պատրաստակամությունը: Մենք պատրաստ ենք ԵԱՀԿ Մինսկի խմբի համանախագահների ապրիլի 13-ի հայտարարության համաձայն բանակցություններ սկսել կողմերին հայտնի, ինչպես համանախագահներն են ձևակերպել, սկզբունքների հիման վրա: Եվ ես ուրախ եմ, որ պարոն Միշելն այսօր նույնպես խոսեց Լեռնային Ղարաբաղի կարգավիճակի ճշգրտման և որոշման կարևորության մասին, որովհետև դա է հակամարտության կարգավորման անկյունաքարը»,-ասաց Նիկոլ Փաշինյանը:\nՆա նաև նշեց, որ պատրաստ են սկսել աշխատանքը սահմանների սահմանագծման ու սահմանազատման ուղղությամբ համապատասխան պայմանների առկայության դեպքում: Նիկոլ Փաշինյանի խոսքով՝ գերիների առկայությունն այն պայմաններում, երբ Ադրբեջանը բոլորին վերադարձնելու գրավոր պարտավորություն ունի, իհարկե, էականորեն խաթարում է համագործակցության մթնոլորտը: Սա կարևոր օրակարգ է, որի շուրջ, ըստ Նիկոլ Փաշինյանի, պետք է ջանքերը մեկտեղել:\n"
}