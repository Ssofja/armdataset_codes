{
    "title": "2020-ին Հայաստանը երկու նոր դեսպանություն կբացի |news.am|",
    "text": "news.am։ Հայաստանի կառավարությունը մտադիր է 2020 թվականին դեսպանություն բացել Ավստրալիայում։ Այս մասին խորհրդարանական մշտական հանձնաժողովների համատեղ նիստում, 2020 թվականի պետբյուջեի նախագծի քննարկման ժամանակ, նոյեմբերի 1-ին ասաց Հայաստանի արտաքին գործերի նախարար Զոհրաբ Մնացականյանը։\nԻնչպես նշեց նախարարը, այդ հարցն արդեն բավական երկար ժամանակ Հայաստանի ԱԳՆ օրակարգում է։\nՆա նաեւ տեղեկացրեց, որ ԱԳՆ առաջնահերթությունների մեջ է դեսպանության բացումը Եթովպիայում՝ ավելացնելով, որ արդեն 2020 թվականի սկզբին կմեկնարկի դրա հիմնման գործընթացը։\nՀայաստանի կառավարությունը Եթովպիայում դեսպանություն բացելու որոշման մասին տեղեկացրել էր դեռեւս սեպտեմբերի 18-ին։\n"
}