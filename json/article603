{
    "title": "Արայիկ Հարությունյանը՝ կորոնավիրուսի, համակարգային կոռուպցիայի, հէկերի ու անվճար առողջապահության մասին |hetq.am|",
    "text": "hetq.am: Հարցազրույց Արցախի Հանրապետության նախագահի թեկնածու Արայիկ Հարությունյանի հետ։\n-Պարոն Հարությունյան, ի հակադրություն կորոնավիրուսի պատճառով ընտրությունները չեղարկելուն, Դուք ասում եք, որ մենք պատերազմի ժամանակ էլ ենք մասնակցել ընտրություններին։ Որքանո՞վ է տեղին այս համեմատությունը:\n-Ցանկացած վտանգ մենք պետք է գնահատենք: Նախ, առաջինը, մենք չպիտի խոսենք  համաճարակի վտանգավորության աստիճանի մասին: Դրա համար կա օպերատիվ շտաբ և օպերատիվ շտաբը պիտի ասի՝ արդյո՞ք ի վիճակի են պահպանելու այն կանոնները, և չեզոքացնելու վտանգը ընտրատեղամասերում: Քանի որ հիմա ընտրարշավն ավարտվել է՝ ավելի ծանր ժամանակաշրջանը, մեզ մնում է քվեարկությունը:\n-Իսկ եթե երկրորդ փո՞ւլ լինի:\n-Թող նրանք գնահատեն, ես չեմ կարող ասել: Այսինքն՝ կա ձևավորված օպերատիվ շտաբ, արդյո՞ք ի վիճակի են վերահսկելու: Եթե ձև կա տեղափոխելու, ապա որքա՞ն ժամկետով: Ախր սահմանադրական ճգնաժամ է առաջանում, ինչքա՞ն ժամկետով ենք տեղափոխում:\n-Ոչ մի լուծում չկա՞ Սահմանադրության մեջ:\n-Ո՛չ: Ցավոք, ո՛չ: Եթե համաճարակը երկար տևի, խնդիր ենք ունենալու:\n-Բայց այս դեպքում իշխանության լեգիտիմության հարց կարող է առաջանալ: Նախ, մարդիկ կարող են բոյկոտել ու չգնալ ընտրությունների: Երկրորդն էլ, միջազգային դիտորդները երևի չկարողանան գալ:\n-Միջազգային դիտորդներին ես այնքան չեմ կարևորում, ինչքան մեր երկրի, մեր հայրենակիցների գնահատականը: Այստեղ ավելի կարևոր է մեր հայրենակիցների գնահատականը:\nՇատ լավ, կա՞ ուրիշ լուծում: Ինչքա՞ն ժամկետով ենք տեղափոխում: Արդյո՞ք կա այդ հարցի պատասխանը: Ո՞նց են տեղափոխում:\n-Այնքան, մինչև վտանգը հեռանա:\n-Կարող է տևել մի տարի, տարիուկես: Չունենք այդ հնարավորությունը: Սահմանադրորեն այդ հնարավորությունները չկան: Ընտրությունները չեն չեղարկել նաև այլ երկրներում:  Ֆրանսիան չի չեղարկել, Աբխազիան չի չեղարկել:\n-Դրա համար Ֆրանսիայում խիստ քննադատում են իշխանություններին: \n-Ես չեմ ուզում գնահատական տալ: Մենք ունենք ձևավորված օպերատիվ շտաբ, թող ասեն՝ արդյո՞ք ի վիճակի են ապահովելու մեր քաղաքացիների անվտանգությունը:  Նրանց հայտարարություններն այնպիսին են, որ ի վիճակի են:\n-Իսկ ընտրողների ցածր մասնակցությո՞ւնը:\n-Չեմ կասկածում, որ բարձր մասնակցություն է լինելու: Թող իշխանությունն ինքը որոշի: Ինձնից հարցնում են, կարծես թե, ես պիտի որոշեմ: Իշխանության ցանկացած որոշում ընդունելու եմ:\n-Բայց նաև Դուք էլ չէ՞ պատասխանատվության ինչ-որ չափաբաժին ունեք:\n-Ո՛չ: Ի՞նչ առումով:\n-Որպես հիմնական թեկնածու, այդպես ձևակերպենք: \n-Ի՞նչ է նշանակում հիմնական թեկնածու:\n-Սոցհարցումները ցույց են տալիս, որ Դուք առաջատարների շարքում եք:\n-Իշխանությունը թող որոշի:\n-Պարո՛ն Հարությունյան, եթե գաղտնիք չէ, կարո՞ղ եք հրապարակել, թե քանի նախընտրական շտաբ ունեք:\n-Չեմ կարող ասել, այդ հարցերով դիմեք շտաբի պետին: Ես, անկեղծ, չեմ հասցնում, ու չեմ  էլ  նայել: Բավականին շատ ունենք: Բայց քանակը ես չեմ կարող ասել:\n-Բայց իմաստը ո՞րն է այդքան շտաբների:\n-Ինքնաբուխ են ձևավորվել շատերը: Կարող եք դիմել ու ստանալ պատասխանը:\n-Գրասենյակի աշխատակիցները կամավո՞ր սկզբունքներով են աշխատում:\n-Ամեն գրասենյակում չունենք աշխատողներ: Դրա համար այդ հարցերի պատասխանները  շտաբի պետին ուղղեք:\n-Բայց կամավորներ կա՞ն:\n-Շատ ունենք:\n-Նրանք ոչ մի բան...\n-Ոչ մի աշխատավարձ:\n-Որովհետև «Ականատեսի» տեղեկանքում գրված է, որ նրանք 100 հազար դրամ են ստանում, ու այդ գումարը ոչ մի փաստաթղթում չկա:\n-Չեմ հավատում: Այսինքն եթե ստանում են, ապա պիտի ձևակերպված լինի: Ձև չկա, եթե աշխատավարձ են ստանում, ապա այն ձևակերպված կլինի:\n-Ավետարանոցի բնակիչների հետ հանդիպման ժամանակ ու նաև «Դե ֆակտո» ամսագրի հետ զրույցում ասել եք, որ հաջորդ տարվա հունվարի մեկից առողջապահությունն ամբողջովին անվճար է լինելու: Մի քանի ամսում դա ինչպե՞ս եք իրականացնելու:\n-Հունվարի մեկից առողջապահությունն ամբողջությամբ դառնալու է ավճար: Պետական բյուջեի միջոցով:\n-Այստեղ մի քիչ ամբոխահաճություն չկա՞:\n-Ո՛չ: Հունվարի մեկին կտեսնենք:\n-Պարզորոշություն մտցնելու համար, պարո՛ն Հարությունյան, գեներալ Սամվել Կարապետյանը Ձեզ աջակցո՞ւմ է:\n-Ո՛չ:\n-Իսկ Կամո Աղաջանյա՞նը:\n-Հարազատները՝ այո: Եղբայրը՝ այո:\n-Ձեր ընկեր Ռուբեն Վարդանյանն ասել է, որ Ձեր ընտրվելու դեպքում տարբեր ծրագրեր է իրականացնելու Արցախում: Արդյո՞ք  նման հայտարարություններն  անհավասար մրցակցային պայմաններ չեն ստեղծում:\n-Կարող եք հարցը նրան տալ, ես չեմ կարող ասել: Իսկ եթե Նորատ Տեր-Գրիգորյանցը  Մասիս Մայիլյանին աջակցություն է հայտնում…\n-Խոսքը ֆինանսական աջակցության մասին է:\n-Ի՞նչ կապ ունի: Ֆինանսական չասենք, այլ ներդրումային: Բոլոր քաղաքական դեմքերն ունեն աջակիցներ: Ոչ միայն Ռուբեն Վարդանյանը, այլ շատերն են ասել, շատ շատերը:\n-Դուք դավադրության տեսությանն ինչպե՞ս եք վերաբերվում: Օրինակ, որ կա ինչ-որ մի ուժ, որ կառավարում է այս ամենը: Որովհետև նման արտահայտություններ եք անում՝ «հինգերորդ շարասյուն», «դավադիր ուժեր»…\n-Որովհետև տեսնում եմ, թե ոնց են ուզում պառակտել երկիրը, ես չեմ ասում մի կենտրոնից: Կան դավադիր ուժեր, տեսնում եմ դա, որ տանում են հասարակությանը սրացման: Այսինքն՝ վիրավորանքներ, հատուկ սրացումներ:\n-«Հինգերորդ շարասյուն» ի՞նչ է նշանակում:\n-«Հինգերորդ շարասյուն»՝  երկիրը ներսից ուզում են պայթեցնել, տանել քաղաքացիական  ընդվզման, քաղաքացիական անհնազանդության, հետո իրենց մտքերն իրականացնել:\n-Դրսի՞ց է կառավարվում:\n-Ինչ-որ տեղ նաև դրսի ուժեր եմ տեսնում, այո՛:\n-Արևմո՞ւտք, Արևե՞լք:\n-Չեմ կարող ասել, եթե իմանամ, ավելի հստակ կլինեմ: \n-«5-րդ» ալիքի հետ զրույցում ասել եք, որ ՀԿ-ների միջոցով ուղեղների լվացման գործընթաց են սկսել:\n-Այո՛, ուղեղների լվացման գործընթաց սկսում են ոչ միայն Ղարաբաղում, այլև Հայաստանում ընդհանուր առմամբ: Հակաիշխանական տրամադրություններ այսօր նաև Հայաստանում կան:\n-Ո՞ր կազմակերպություններն, օրինակ:\n-Ֆինանսավորումը չեմ տեսնում, բայց լրատվությամբ տեսնում եմ, թե ինչպես են ամեն օր պախարակում Հայաստանի գործող իշխանությանը: Եվ դա տեսնում եմ հասարակական տարբեր ձևաչափերում, թե ինչպես են «ուղեղների լվացում» իրականացնում` որ ամեն ինչ վատ է, ամեն ինչ: Այսինքն չկա քաղաքակիրթ պայքար ու քննադատություն:-Ի՞նչ նկատի ունեք, պարո՛ն Հարությունյան, որ ասում եք՝ Արցախում համակարգային կոռուպցիա չկա:\n- Համակարգային կոռուպցիա ասելով նկատի ունեմ վերևից ներքև իշխանական լիազորությունների չարաշահում: Մասնավորապես` կաշառակերությունը հիմնականում վերացված է: Իհարկե, դա չի նշանակում, որ մեր երկրում կոռուպցիոն երևույթներ չկան, բայց համակարգված պայքարը պետք է շարունակական լինի, և մեր հաջողության պարագայում, պատրաստ ենք լինելու վճռական քայլեր իրականացնել:\n-Իմ իմանալով՝ համակարգային կոռուպցիան այն վիճակն է, երբ ողջ պետական համակարգը օգտագործվում է տարբեր կոռուպցիոն մեխանիզմներ սպասարկելու համար: Մենք տեսնում ենք, օրինակ, որ հէկերի սեփականատերերը շատ դեպքերում բարձր պաշտոնյաներ են:\n-Հէկերի սեփականատերերից որևէ մեկին պետական որևէ աջակցություն չի ցուցաբերվել: Երկրորդը, որևէ մեկին արտոնյալ վարկեր չեն տրամադրվել, հավասար պայմաններ են եղել այն ժամանակ, բոլոր ցանկացողներին թույլատրվել է օգտագործել իրենց կապերը և իրականացնել ներդրումային ծրագրեր: Այսինքն, եթե մարդիկ կարողացել են դրսից ներդրումներ ապահովել, բանկերից ոչ արտոնյալ վարկեր են ստացել, դա չի նշանակում կոռուպցիա:\nՇարունակությունը՝ hetq.am-ում\n"
}