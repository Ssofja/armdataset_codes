{
    "title": "ԱԺ-ն կքննարկի 3-րդ երկրներից ցեմենտի ներմուծումը լիցենզիաների հիման վրա իրականացնելու նախագիծը |armtimes.com|",
    "text": "armtimes.com: ՀՀ Ազգային ժողովը առաջիկայում կքննարկի երրորդ երկրներից ցեմենտի ներմուծումը լիցենզիաների հիման վրա իրականացնելու նախագիծը։ Այն ԱԺ է ուղարկվել Կառավարությունից։\nՆախագծով փորձ է արվում Հայաստանում արտադրվող ցեմենտը՝ դրսից ներմուծվող ցածր գներով ցեմենտից պաշտպանել, ինչպես նաեւ տեղական ցեմենտի արտադրությունը զարգացնել եւ ցեմենտի ներքին շուկայում հավասար պայմաններ ստեղծել։\nՆախագծով առաջարկվում է 2021թ. հունվարի 1-ից երրորդ երկրներից ցեմենտի ներմուծման համար տրամադրել լիցենզիաներ եւ կատարել լրացում «Պետական տուրքի մասին» օրենքի 19.6-րդ հոդվածում` սահմանելով համապատասխան պետական տուրք լիցենզիա տրամադրելու համար:\nԱյսպիսով նախագծի ընդունման դեպքում՝ երրորդ երկրներից ցեմենտի ներմուծումը կիրականցվի լիցենզիաների հիման վրա։ Յուրաքանչյուր 100 տոննայի համար կսահմանվի տուրք՝ բազային տուրքի 1400-ապատիկի չափով (1 մլն 400 հազար դրամ)։\nՆշված կարգավորումները կգործեն 6 ամիս ժամկետով եւ ցեմենտի շուկայում տեղի ունեցող փոփոխություններից ելնելով՝ յուրաքանչյուր 6 ամիսը մեկ կշտկվեն պետական տուրքի չափերը, կերկարաձգվի կամ կդադարեցվի լիցենզիայի տրամադրման գործընթացը:\n"
}