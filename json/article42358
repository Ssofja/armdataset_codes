{
    "title": "Կփոխհատուցվի պատերազմին մասնակցած ուսանողների կամ մասնակիցների սովորող երեխաների ու ամուսինների ուսման վարձը |1lurer.am|",
    "text": "1lurer.am: ՀՀ Կառավարության որոշմամբ կփոխհատուցվի պատերազմի ընթացքում մարտական գործողությունների մասնակից սովորողների, ինչպես նաև պատերազմի ընթացքում մարտական գործողությունների մասնակից անձանց սովորող երեխաների և սովորող ամուսնու ուսման վարձը:\nԿառավարության այսօրվա նիստում ԿԳՄՍ նախարար Վահրամ Դումանյանը նշեց, որ երաշխավորվում է ուսանողների միջին մասնագիտական, բարձրագույն ուսումնական հաստատությունների, օրդինատուրայի ուսանողների առաջին կիսամյակի ուսման վարձի 100 տոկոս ֆինանսավորումը: Շահառուներն են այն ուսանողները, որոնք մասնակցել են պատերազմին, այն ուսանողները, որոնց ծնողներն են մասնակցել, և եթե ամուսիններից որևէ մեկն է մասնակցել պատերազմին:\n«Ովքեր կզորացրվեն, կունենան համապատասխան նշում զինգրքույկում, իսկ ովքեր զինկոմիսարիատներով են զորակոչվել կամ տարբեր ջոկատներով, իրենց մասնակցության փաստի հավաստիությունը կհաստատվի համապատասխան լիազոր մարմինների տեղեկանքներով»,- նշեց Դումանյանը:\nԵթե ուսանողն արդեն վճարել է վարձը, ապա այն կփոխանցվի հաջորդ կիսամյակի համար՝ մանրամասնեց նախարարը: \n"
}