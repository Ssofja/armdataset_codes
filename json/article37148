{
    "title": "Տարածված լուրերը որևէ աղերս չունեն իրականության հետ. Յոլյանի անվան արյունաբանական կենտրոնի տնօրենը՝ Դատախազության հրապարակած չարաշահումների մասին",
    "text": "Այն հիվանդները, որոնք որ այժմ մեր հիվանդանոցում են, անհանգստացած են այն մեղադրանքների համար, որոնք երեկ հնչեցին: Այս մասին այսօր լրագրողների հետ հանդիպմանը նշել է պրոֆեսոր Յոլյանի անվան արյունաբանական կենտրոնի տնօրեն Սամվել Դանիելյանը:\nՀիշեցնենք, որ երեկ ՀՀ գլխավոր դատախազությունը տեղեկացրեց, որ «Պրոֆեսոր Ռ. Հ. Յոլյանի անվան արյունաբանական կենտրոն» ՓԲԸ-ում հանցավոր չարաշահումներ են կատարվել, որոնց արդյունքում պետությանը ընդհանուր պատճառվել է շուրջ 120 մլն ՀՀ դրամի վնաս:\nՍամվել Դանիելյանի խոսքով՝ տարածված լուրերը որևէ աղերս չունեն իրականության հետ:\n«Այն գումարները, որի մասին խոսվում է, ունեն իրենց պատասխանները: Մենք պաշտոնական որևէ գրություն չենք ստացել, որին ի պատասխան այսօր պիտի հնչեն մեր փաստերը, թվերը և արգումենտները: Դրանք կլինեն ավելի ուշ, եթե լինի առիթը:\nՎերջին 36 տարվա ընթացքում, ինչ ես ղեկավարում եմ այս կենտրոնը, բնականաբար, կունենա փոքր բացթողումներ, սակայն այն թվերը, որոնք երեկ հնչեցին, բացարձակ կապ չունեն մեր աշխատակիցների հետ»,- ասաց Դանիելյանը:\n"
}