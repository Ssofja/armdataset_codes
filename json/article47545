{
    "title": "ԱԺ Հայաստան-Հնդկաստան բարեկամական խմբի ղեկավարը դատապարտեց Գանդիի արձանի կոտրումը և հրկիզումը |armenpress.am|",
    "text": "armenpress.am: Ազգային ժողովի Հայաստան-Հնդկաստան բարեկամական խմբի ղեկավար, «Իմ քայլը» խմբակցության պատգամավոր Հովհաննես Հովհաննիսյանը դատապարտեց Երևանում տեղադրված Մահաթմա Գանդիի արձանի կոտրումը և հրկիզումը: Հովհաննիսյանն այս հարցին անդրադարձավ խորհրդարանի նիստի ընթացքում:\n«Անհարիր եմ համարում հնդիկ ազգի հոր նկատմամբ հնչող անհարգալից, վիրավորական արտահայտությունները, որոնք անընդունելի են: Խստորեն դատապարտում եմ Մահաթմա Գանդիի արձանի կոտրումը և հրկիզումը»,- ասաց Հովհաննիսյանը:\nՊատգամավորն ընդգծեց, որ այլատյացությունը Հայաստանում տեղ չունի և որոշ խմբեր փորձ են կատարում սեպ խրել երկու երկրների բարեկամական հարաբերությունների մեջ:\n«Մենք դա թույլ չենք տալու: Ուզում եմ վստահեցնել, որ Հայաստանի գործող իշխանությունն ամուր կանգնած է հայ-հնդկական հարաբերությունների դիրքերում»,- նշեց պատգամավորը:\n"
}