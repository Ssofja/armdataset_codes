{
    "title": "ԵՄ-ը համաձայն է ԱՄՆ-ի հետ բանակցություններ վարել «սահմանափակ առեւտրային համաձայնագրի շուրջ» |news.am|",
    "text": "news.am։ Եվրամիությունը համաձայն է քննարկել ԱՄՆ-ի հետ «սահմանափակ առեւտրային համաձայնագիրը», սակայն մտադիր չէ պայմանավորվել առեւտրի կարգավորման մասին, որը կհակասեր ԱՀԿ-ի կանոններին: Այդպես է արձագանքել առեւտրի հարցերով եվրահանձնակատար Սեսիլիա Մալմսթրյոմը թվիթերյան իր էջում Թրամփի՝ ավտոմեքենաների եւ ավտոմասերի համար մաքսատուրքի սահմանումը 6 ամսով հետաձգելու որոշմանը, հաղորդում է ՏԱՍՍ-ը:«Մենք հերքում ենք կարծիքը, որ մեր ավտոմեքենաների արտահանումը սպառնալիք է ներկայացնում ազգային անվտանգությանը: ԵՄ-ը պատրաստ է բանակցություններ վարել սահմանափակ առեւտրային համաձայնագրի շուրջ, այդ թվում՝ քննարկել ավտոմեքենաների հատվածին վերաբերող հարցեր, սակայն մտադիր չէ պայմանավորվել առեւտրի կարգավորման մասին, որը կհակասեր ԱՀԿ-ի կանոններին»,-գրել է Մալմսթրյոմը:\nՔաղաքական գործիչը հայտարարել է, որ մայիսի 27-ին Փարիզում նա կքննարկի այդ հարցերն առեւտրային բանակցությունների ժամանակ ԱՄՆ-ի ներկայացուցիչ Ռոբերտ Լայթհայզերի հետ:Թրամփը պետք է մինչեւ մայիսի 18-ը որոշում կայացներ ավտոմեքենաների եւ ավտոպահեստամասերի ներմուծման համար 25 տոկոսի չափով մաքսատուրքը գործադրելու կամ չգործադրելու մասին:\n"
}