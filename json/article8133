{
    "title": "Առցանց հանդիպում Ուրուգվայի հանրային առողջապահության նախարարի տեղակալ Խոսե Լուիս Սաթջյանի հետ",
    "text": "Տեղի է ունեցել առցանց հանդիպում ՀՀ առողջապահության նախարարի առաջին տեղեկալ Լենա Նանուշյանի և Ուրուգվայի հանրային առողջապահության նախարարի տեղակալ Խոսե Լուիս Սաթջյանի միջև՝ հայտնում են ՀՀ ԱՆ-ից:\nՈղջունելով հանդիպման մասնակիցներին՝ Ուրուգվայի հանրային առողջապահության նախարարի տեղակալն ընդգծել է նմանատիպ հանդիպումների կարևորությունը և շնորհակալություն հայտնել ընձեռված հնարավորության համար:\n«Առողջապահության բնագավառում հայ-ուրուգվայական համագործակցության շրջանակների ընդլայնումը նոր ազդակ կհաղորդի երկու երկրների փոխգործակցության զարգացմանը»,- նշել է Լենա Նանուշյանը:\nԽոսվել է կորոնավիրուսային իրավիճակով պայմանավորված առկա գործելակարգերին, պատվաստմանն ու պատվաստանյութերին առնչվող հարցերի, ծավալվող լաբորատոր աշխատանքների, ինչպես նաև COVID-19-ի բուժման մեխանիզմների մասին:\nՀանդիպման ավարտին կողմերը պայմանավորվել են երկու երկրների առողջապահական գերատեսչությունների առցանց հանդիպումները շարունակական դարձնել` առարկայական քննարկումներ ծավալելու ձևաչափով:\n"
}