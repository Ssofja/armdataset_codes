{
    "title": "Վերականգնվել են Երևանի կենդանաբանական այգու՝ Ծովառյուծի քանդակի շատրվանները",
    "text": "Վերականգնվել են Երվանդ Քոչարի ծովառյուծի քանդակի շատրվանները։ Այս մասին տեղեկանում ենք Երևանի Կենդանաբանական այգու Ֆեյսբուքի էջից։\n«Երևանի կենդանաբանական այգու հայտնի ծովառյուծի քանդակը երկար տարիներ մնացել էր առանց իր շուրջը գործող շատրվանների։ 1950 թվականին հայ անվանի գեղանկարիչ, քանդակագործ Երվանդ Քոչարը Երևանի կենդանաբանական այգում ստեղծել էր մի հրաշալի քանդակ՝ ծովառյուծի տեսքով։ Այն տեղադրվել է փոքրիկ ջրավազանում, որտեղ գործել են նաև գեղեցիկ շատրվաններ։\nԱյս տարի, պայմանավորված կորոնավիրուսի համաճարակով, կենդանաբանական այգին զերծ մնաց իր կողմից կազմակերպվող Վարդավառի ամենամյա մեծ միջոցառումից։ Սակայն, հանրությանը մի փոքր ուրախություն պարգևելու համար տոնի առթիվ այգու տնօրենի ժամանակավոր պաշտոնակատար Վլադիմիր Սիմոնյանի միջոցներով և ջանքերով վերականգնվել են շատրվանները, որոնք վերջնականապես կգործարկվեն հուլիսի 20-ից։\nԱռաջիկայում այգու ղեկավարությունը նախատեսում է իրականացնել նաև աշխատանքներ՝ այգու այլ պատմամշակութային հուշարձանների վերականգնման ուղղությամբ»,- նշված է հայտարարության մեջ։\n"
}