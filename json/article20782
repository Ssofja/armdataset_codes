{
    "title": "Վրաստանի ԱԳՆ ղեկավարը կրկին հանդիպել է Ֆիլիպ Ռիքերին․ անդրադարձ է եղել Թբիլիսիի և Վաշինգտոնի միջնորդությամբ հայ գերիների վերադարձին |factor.am|",
    "text": "factor.am: Հռոմ կատարած այցի ընթացքում Վրաստանի փոխվարչապետ, ԱԳ նախարար Դավիթ Զալկալիանին հանդիպել է ԱՄՆ պետքարտուղարի Եվրոպայի ու Եվրասիական հարցերով տեղակալի պաշտոնակատար Ֆիլիպ Ռիքերին։ Այս մասին տեղեկանում ենք Վրաստանի ԱԳՆ պաշտոնական կայքից։\n«Հանդիպման ընթացքում վերահաստատվել է Վրաստանի ռազմավարական տարածաշրջանային նշանակությունը ԱՄՆ-ի համար՝ ընդգծելով Վրաստանի վարչապետի հաջող միջնորդությունը Ադրբեջանի ու Հայաստանի միջև՝ որպես կայունության ու անվտանգության ապահովման կարևոր քայլ»,- ասվում է հաղորդագրության մեջ։\nՀիշեցնենք, որ հունիսի 12-ին Վրաստանի ու ԱՄՆ-ի միջնորդությամբ 15 հայ ռազմագերիների Բաքուն վերադարձրեց Հայաստանին, որին ի պատասխան՝ պաշտոնական Երևանը Ակնայի (Աղդամ) շրջանի ականապատ տարածքների քարտեզները փոխանցեց ադրբեջանական կողմին։\n"
}