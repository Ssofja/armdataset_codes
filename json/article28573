{
    "title": "Հայաստանը հանրային ծառայությունների մատուցման ոլորտում իրականացնում է հեղափոխական բարեփոխումներ |armenpress.am|",
    "text": "armenpress.am: Կառավարությունը հաստատեց հանրային ծառայությունների մատուցման ոլորտում բարեփոխումների 3 նախագծից բաղկացած փաթեթ: Արդարադատության նախարար Ռուստամ Բադասյանը այն որակեց հեղափոխական։  \n«Հաստատված փաթեթով կապահովենք Արդարադատության նախարարության կողմից մատուցվող հանրային ծառայությունների թվայնացումը, կպարզեցնենք վարչարարությունը, կկրճատենք ժամկետները, կբարձրացնենք մատուցվող ծառայությունների որակն ու կնվազեցնենք կոռուպցիոն ռիսկերը»,- ասաց նախարարը: \nՕրենքների ընդունման արդյունքում կունենանք հետևյալ պատկերը․ հանվում են ամուսնության գրանցման, ՔԿԱԳ տեղեկանքներ տրամադրելու և առցանց եղանակով անհատ ձեռնարկատեր հաշվառվելու համար պետական տուրքերը։\nԿկրճատվի ամուսնության բացակայության մասին տեղեկանքի տրամադրաման համար ժամկետը 7 օրից՝ տեղում:\nԿսահմանվեն ամուսնության գրանցումների ժամկետներ․ ներկայում գրանցումը կատարվում է դիմումը ներկայացնելուց հետո 10 օրից մինչև 3 ամիս, սահմանվել է դիմումը ներկայացնելու հաջորդ օրվանից մինչև 6 ամիս՝ իր նախընտրած օրը։\nՓաստաթղթերն ապոստիլով կվավերացվեն մեկ պետական մարմնի կողմից միասնական ընթացակարգով, այդ թվում՝ էլեկտրոնային ձևաչափով, ընդ որում՝ ներկա 2 կամ 3 օրվա փոխարեն 1 օրում: \nԿկրճատվեն անվան փոխման գրանցման ժամկետները․ մինչև 5 ամսից դարձվել է 15 օր։ Կկրճատվեն ուղղում,  փոփոխություն և լրացում կատարելու, ինչպես նաև ակտի վերականգնում կատարելու համար մինչև 4 ամիս ժամկետը մինչև 15 աշխատանքային օր: Ուղղագրական սխալների փոփոխման համար սահմանված ժամկետը կկրճատվի մինչև 3 օր։\nՓաթեթով կսահմանվի քաղաքացիական կացության ակտերի գրանցման մարմինների նոր համակարգ՝ front և back office ձևաչափով: Այսինքն, դիմումները կընդունվեն սպասարկման կենտրոնների կողմից, իսկ գրանցումները կկատարվեն Արդարադատության նախարարության կողմից՝ բացառելով դիմող և որոշում կայացնողների շփումները:\n«Կսահմանվի էլեկտրոնային դիմումների ներկայացման կարգ, որի արդյունքում ՔԿԱԳ ծառայությունների մատուցումը կիրականացնենք նաև օնլայն հարթակի միջոցով։ Կընդլայնենք պետական ռեգիստրի էլեկտրոնային ծառայությունները։\nԱռևտրային կազմակերպությունների գրանցման ժամկետը կկրճատվի ու կսահմանվի 1 աշխատանքային օր, ինչի արդյունքում Հայաստանը Doing Business զեկույցի «Բիզնես սկսելը» ցուցիչով 10-րդ հորիզոնականից կարող է տեղափոխվել 2-րդ հորիզոնական, իսկ եթե օնլայն գրանցումները մեծամասնություն կազմեն՝ անգամ 1-ին տեղ»,- ասաց Ռուստամ Բադասյանը:\nԲացի այդ, լիազորված անձի միջոցով անհատ ձեռնարկատեր հաշվառվելու հնարավորություն կընձեռվի: Առաջին անգամ հնարավորություն կտրվի ՀՀ տարածքից դուրս հյուպատոսական հիմնարկների կողմից ընդունել ինչպես մեր քաղաքացիների, այնպես էլ օտարերկրյա քաղաքացիների դիմումներ Հայաստանում բիզնես հիմնադրելու կամ հայկական ընկերության մասնաբաժին գնելու համար, ինչը կարող է նպաստել ներդրումների ներգրավման գործընթացին: \nՆախագծերի փաթեթով կբարձրանա ընդամենը մի քանի ծառայությունների պետտուրքերի չափը՝  կուսակցությունների գրանցումը կդառա 50 հազար դրամ, իրավաբանական անձի վերակազմակերպումը՝ 10 հազարից 50 հազար դրամ, անվան փոխման համար պետտուրքը կդառնա 30 հազար դրամ, ՔԿԱԳ վկայականի կրկնօրինակի պետտուրքը կդառնա 5 հազար դրամ  և այլն։\n"
}