{
    "title": "Ավելի քան 34 կգ ապօրինի դեղորայք. ՊԵԿ-ը բացահայտել է դեղամիջոցների ապօրինի ներմուծման դեպք",
    "text": "ՊԵԿ-ը բացահայտել է ավելի քան 34 կգ դեղամիջոցների ապօրինի ներմուծման դեպք: Այն փորձել են փոխադրել «Բագրատաշեն» պետական սահմանային անցակետով:\nԱյս մասին հայտնում են ՊԵԿ տեղեկատվության և հասարակայնության հետ կապերի վարչությունից՝ հավելելով, որ եղել են ոչ միայն դեղամիջոցներ, այլև դեղերի  դատարկ մեծաքանակ տուփեր՝ ավելի քան 6 կգ քաշով:\nՀաղորդագրությունը ներկայացնում ենք ստորև.\nՄաքսանենգության դեմ պայքարի վարչության և Արևելյան մաքսատուն-վարչության աշխատակիցների մասնակցությամբ օրերս «Բագրատաշեն» պետական սահմանային անցակետում հայտնաբերվել և կանխվել է ավելի քան 34 կգ քաշով տարբեր տեսակի դեղամիջոցների և դրանց համար նախատեսված տուփերի անօրինական ներմուծման դեպք: \nՄաքսանենգության դեմ պայքարի վարչության աշխատակիցները հսկողություն են իրականացրել Վրաստանից Հայաստան ժամանած Հայաստանի Հանրապետության քաղաքացի Գ. Մ.-ի կողմից շահագործվող ավտոմեքենայում: Արդյունքում նշված ավտոմեքենայի սրահի վահանակի, հետևի թափարգելի, բեռնախցիկի դռան և վառելիքի բաքի միջից հայնտաբերվել են մաքսային հսկողությունից թաքցրած 6,45 կգ ընդհանուր քաշով տարբեր տեսակի դեղամիջոցների թղթյա տուփեր, ինչպես նաև մոտ 28 կգ ընդհանուր քաշով 38 տարբեր անվանումներով տարբեր տեսակի դեղամիջոցներ։\nՓաստի առթիվ ՊԵԿ մաքսանենգության դեմ պայքարի վարչությունում ՀՀ մաքսային օրենսգրքի 201-րդ հոդվածի իրավախախտման հատկանիշներով նախապատրաստվել են նյութեր, որոնք տրամադրվել են ՊԵԿ իրավաբանական վարչությանը:\n"
}