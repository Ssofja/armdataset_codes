{
    "title": "Իրանն ու ԵԱՏՄ-ն ազատ առևտրի համաձայնագրի կնքման բանացկություններ են սկսում |civilnet.am|",
    "text": "civilnet.am: Հուլիսի 21-ին Թեհրանում Եվրասիական տնտեսական միության և Իրանի միջև կայացել է ազատ առևտրի մասին համաձայնագրի կնքման հարցերով բանակցային պատվիրակությունների հանդիպումը: Այն կփոխարինի 2019-ի հոկտեմբերից գործող ժամանակավոր համաձայնագրին, որը կնքված էր եռամյա ժամկետով:\nԻնչպես հաղորդում է Եվրասիական տնտեսական հանձնաժողովի (ԵՏՀ) մամուլի ծառայությունը, միջոցառման ընթացքում մասնակիցները քննարկել են առաջիկա բանակցություններին տեխնիկական առաջադրանքի նախագիծը, ինչպես նաև կարծիքներ են փոխանակել փաստաթղթի հնարավոր լրացման շուրջ:\n«Հանդիպման արդյունքներով պայմանավորվածություններ են ձեռք բերվել ընթացիկ ժամանակավոր համաձայնագրի համեմատ մեր փոխգործակցության նոր խնդիրների՝ ապրանքային ընդգրկման ընդլայնման, ոլորտային համագործակցության աջակցության և պետական գնումների անցկացման թափանցիկության բարձրացման վերաբերյալ, ինչպես նաև այն մասին, որ հաշվի առնելով երկու կողմերի բանակցությունների նկատմամբ մոտեցումների նմանությունը, աշխատանքի էական ծավալը կարող է իրականացվել սեղմ ժամկետում»,- նշել է ԵՏՀ առևտրի նախարար Անդրեյ Սլեպնևը:\nՆշվում է, որ համաձայնագրի կնքման շուրջ բանակցությունների ամբողջական ձևաչափով առաջին փուլը նախատեսված է ընթացիկ տարվա սեպտեմբերին:\n2019-ից գործող ազատ առևտրի համաձայնագիրը դրական ազդեցություն է ունեցել ԵԱՏՄ-ի և արևմտյան պատժամիջոցների տակ գտնվող Իրանի միջև առևտրային կապերի ակտիվացման հարցում: Այսպես, 2020-ին ԵԱՏՄ-ի և Իրանի միջև ապրանքաշրջանառությունն աճել է 18,5 տոկոսով՝ 2019-ի ցուցանիշների համեմատությամբ՝ հասնելով 2,9 մլրդ դոլարի:\n2021-ի հունվար-մարտ ամիսներին Իրանի հետ ԵԱՏՄ երկրների ապրանքաշրջանառությունը 2020-ի նույն ժամանակահատվածի համեմատ աճել է 33,8 տոկոսով:\nԵԱՏՄ երկրներից Իրան արտահանումը 2021-ի առաջին եռամսյակում նախորդ տարվա նույն ժամանակահատվածի համեմատ աճել է 43,5 տոկոսով, իսկ ներմուծումը՝ 20 տոկոսով: Իրանի հետ ԵԱՏՄ-ի առևտրում ամենամեծ մասնաբաժինը պատկանում է Ռուսաստանին (78,6 տոկոս): Ղազախստանի մասնաբաժինը 11,2 տոկոս է, Բելառուսի մասնաբաժինը՝ 0,7 տոկոս, Հայաստանի մասնաբաժինը՝ 8,9 տոկոս, Ղրղզստանի մասնաբաժինը՝ 0,7տոկոս։\nԵվրասիական տնտեսական միությունը և Իրանը 2018-ի մայիսին ժամանակավոր համաձայնագիր էին կնքել ազատ առևտրի գոտու մասին, որն ուժի մեջ է մտել 2019-ին: Բանակցությունների արդյունքում, որոնք սկսվել են 2016 թվականից, պայմանավորվածություն է ձեռք բերվել փոխադարձ առևտրում ներմուծման մաքսատուրքերի նվազեցման մասին՝ երեք տարի ժամկետով ԵԱՏՄ անդամ պետությունների և Իրանի միջև հաստատված մի շարք ապրանքների նկատմամբ:\n"
}