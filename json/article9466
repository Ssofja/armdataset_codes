{
    "title": "Այս պահին փոխհատուցումներ տրվում են նրանց, ովքեր կվերադառնան Արցախ. Քաշաթաղի վարչակազմի ղեկավար |tert.am|",
    "text": "tert.am: Կառավարության մոտ կացարան պահանջող քաղաքացիների հետ հանդիպման է եկել Քաշաթաղի շրջանի վարչակազմի ղեկավար Մուշեղ Ալավերդյանը: Նա քաշաթաղցիներին հորդորեց վերադառնալ Արցախ, վերաբնակվել այն տարածքներում, որոնք մնացել են հայկական վերահսկողության տակ:\nԼրագրողների հետ զրույցում Ալավերդյանը նշեց, որ շատ պաշտոնյաների հետ է հանդիպել քաշաթաղցիների բնակարանների խնդիրների հարցով, սակայն այս պահին դեռ հստակ որոշում չկա: «Փոխհատուցումներն այս պահին Արցախում են տրամադրվում. փոխհատուցման ծրագրերն առաջնային գործում են Արցախի տարածքում: Հիմա, որ տեղափոխվեն Արցախ, տանիքով, հողամասով կապահովենք, չեն համաձայնում: Բոլորը կարող են վերաբնակեցվել Արցախում, ինչքան շատ լինեն, այնքան լավ»,- ասաց նա:\nԴիտարկմանը՝ 94 թ․ Քաշաթաղը վերաբնակեցվել էր, հիմա վերադարձողներն ի՞նչ երաշխիք ունենան, որ նորից նույնը չի կրկնվի, նա արձագանքեց. «Ոչ մի երաշխիք չկա, դա ընտրության հարց է»:\nՃշտող հարցին՝ նա ի՞նչ ընտրություն է կատարել, հիմա որտեղ է ապրում, ասաց, որ դեռ ընտրություն չի կատարել, բայց հիմա ապրում է Բերձորում:\n"
}