{
    "title": "5 քաղաքացի դատի է տվել ՊՆ-ին. պահանջում են վարձատրել իրենց մարտական հերթապահության համար\r\n |armtimes.com|",
    "text": "armtimes.com: 5 քաղաքացի դատի է տվել ՀՀ պաշտպանության նախարարությանը՝ պահանջելով վարձատրել իրենց իրականացրած մարտական հերթապահության համար: Այս մասին տեղեկանում ենք Դատական տեղեկատվական համակարգից:\nՔաղաքացիներ՝ Կարեն Ավետյանը, Հրայր Ավետիսյանը, Սարո Բագրատյանը, Հրայր Սահակյանը եւ Վարուժան Քալանթարյանը դիմել են Վարչական դատարան ընդդեմ ՊՆ-ի՝ պահանջելով 2020 թվականի հոկեմբերի 30-ից մինչեւ դեկտեմբերի 10-ն ընկած ժամանակահատվածում ՀՀ ՊՆ զորամասերից մեկի կազմում իրականացված մարտական հերթապահության համար իրենց վարձատրությունը կատարել:\nՀայցը ներկայացվել է մարտի 29-ին եւ մակագրվել Վարչական դատարանի դատավոր Գեւորգ Սոսյանին:\nՆշենք, որ այս խնդրի վերաբերյալ հունվար ամսին բողոքի ակցիաներ տեղի ունեցան ՊՆ-ի դիմաց. մի շարք քաղաքացիներ պահանջում էին, որպեսզի նախարարությունը վճարի իրենց հասանելիք գումարը:\nԽնդրին անդրադարձել էր նաեւ Պաշտպանության նախարար Վաղարշակ Հարությունյանը՝ փետրվարի 10-ին ԱԺ-Կառավարություն հարցուպատասխանի ժամանակ նշելով, որ մոբիլիզացիոն զորքերի միայն 3-4 տոկոսին չի վճարվել աշխատավարձերը:\nԸստ նախարարի՝ չի վճարվել նրանց, ովքեր չեն ներկայացրել անձնական տվյալները եւ նրանց ովքեր զինկոմիասարիատի հանձնարարությամբ դուրս են եկել այնտեղից եւ զորամաս չեն հասել:\nՆա նաեւ հայտարարել էր, որ այդ գործընթացը գնում է եւ մինչև մարտի 1-ը հաշվառման խնդիրները կլուծեն եւ կվճարեն:\n"
}