{
    "title": "ՀՀ էկոնոմիկայի նախարարը հանդիպել է ջերմատնային տնտեսությունների ներկայացուցիչների և այգեգործների հետ",
    "text": "ՀՀ էկոնոմիկայի նախարար Վահան Քերոբյանը դեկտեմբերի 12-ին հանդիպել է Հայաստանի ջերմատնային տնտեսությունների ներկայացուցիչների, ինչպես նաև  ինտենսիվ այգեգործությամբ զբաղվող տնտեսվարողների հետ։ ՀՀ էկոնոմիկայի նախարարության Տեղեկատվության և հասարակայնության հետ կապերի վարչությունը տեղեկացնում է, որ հանդիպումներին մասնակցել է ՀՀ էկոնոմիկայի նախարարի տեղակալ Արման Խոջոյանը։\nՆախարարը տեղեկացրել է, որ հանդիպման հիմնական նպատակն է գույքագրել ջերմատնային տնտեսություններում և  այգեգործության ոլորտում առկա խնդիրները և փորձել գտնել դրանց լուծման ուղիները։ Այնուհետև Վահան Քերոբյանը ներկայացրել է իր մոտեցումները։  Նա նշել է, որ ներկայում բիզնեսի ամենահիմնական խնդիրներից են ֆինանսական միջոցների հասանելիությունը, կապիտալի շուկայի բացակայությունը և վարչարարական խոչընդոտները։  \nՋերմատների ներկայացուցիչները նախարարին ներկայացրել են իրենց հիմնական խնդիրները և առաջարկել դրանց հնարավոր լուծումները։ Մասնավորապես, արտահանման հետ կապված, կարևորվել է տրանսպորտային խնդիրը․ առաջարկվել է ուշադրություն դարձնել այլընտրանքային ճանապարհների հարցին։  Հանդիպման մասնակիցները կարևորել են նաև հողերի խոշորացման խնդիրը։ Ընդգծվել է ոլորտը որակյալ մասնագետներով համալրելու կարևորությունը։\nՀանդիպման ընթացքում արծարծվել են նաև ստանդարտների, արտադրանքի որակի, պարարտանյութերի ու թունաքիմիկատների գրանցման և ներկրման հարցերը։ Մտքեր են փոխանակվել գյուղատնտեսության ոլորտում կառավարության քաղաքականության առաջնահերթությունների, պետական օժանդակության գործիքակազմի, աջակցության ծրագրերի, գործող օրենսդրական դաշտի կարգավորումների վերաբերյալ։\nՔննարկվել են տեղական գյուղմթերքի շուկայահանմանը, արտաքին շուկայում ջերմոցային արտադրանքի մրցունակության բարձրացմանը, արտահանումների արդյունավետ կազմակերպմանը, իրացման շուկաների ընդլայնմանը, ներդրումների ներգրավմանն  առնչվող հարցերը։ Նշվել է արտահանման համար նախատեսված գյուղմթերքի պահեստավորման, տեսակավորման, փաթեթավորման, բեռնափոխադրումների և վաճառահանման լոգիստիկական շղթաների ապահովման կարևորությանը։\nԱյգեգործության ոլորտում առկա խնդիրները և դրանց լուծման հնարավոր ուղիները նախարարի հետ քննարկելու ընթացքում, հանրապետության տարբեր մարզերի ինտենսիվ այգեգործությամբ զբաղվող մի շարք տնտեսվարողներ մասնավորապես առանձնացրել են ոլորտում ներգրավված տնտեսվարողների մասնագիտական գիտելիքների մակարդակի բարձրացման, ինտենսիվ այգեգործության հայկական դպրոցի ձևավորման, ոլորտում օգտագործվող սարքավորումների վերազինման անհրաժեշտությունը, գյուղմթերքի պահպանման և արտահանման խթանման համար սառնարանային տնտեսությունների հիմնման կարևորությունը։  Քննարկվել են նաև ինտենսիվ այգեգործության զարգացման համար ոռոգման համակարգերի բարելավմանը, չօգտագործվող հողատարածքների կրճատմանը վերաբերող մի շարք հարցեր:\nԱնդրադարձ է կատարվել «ՀՀ-ում խաղողի, ժամանակակից տեխնոլոգիաներով մշակվող ինտենսիվ պտղատու այգիների և հատապտղանոցների հիմնման համար պետական աջակցության» ծրագրին, որի շրջանակներում վարկը շահառուներին մինչև 2020 թվականի դեկտեմբերի 31-ը հասանելի կլինի 0% տոկոսադրույքով։\nՎահան Քերոբյանը հանդիպումների մասնակիցներին հայտնել է, որ նման քննարկումները լինելու են շարունակական, արծարծված հարցերը կգտնվեն նախարարության ուշադրության կենտրոնում և համատեղ ջանքերը կուղղվեն խնդրիրների լուծմանը։\n"
}