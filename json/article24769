{
    "title": "Սիրիայում տեղի են ունեցել խորհրդարանական ընտրություններ |azatutyun.am|",
    "text": "azatutyun.am: Երեկ Սիրիայում տեղի են ունեցել խորհրդարանական ընտրություններ: Քվեարկությունն անցկացվել է ավելի քան 7 հազար ընտրատեղամասերում, այդ թվում վերջերս կառավարութան բանակի հսկողության տակ հայտնված որոշ շրջաններում:\n250-տեղանոց խորհրդարան ընտրվելու համար առաջադրվել է ավելի քան 1600 թեկնածու:\nԸնտրությունները պետք է անցկացվեին այս տարվա ապրիլին, սակայն հետաձգվել են կորոնավիրուսի համավարակի պատճառով:\nՆախագահ Բաշար ալ-Ասադի ընդդիմախոսները և արևմտյան երկրները երեկվա ընտրությունները «ծաղր» են անվանել, ասելով, որ այս կեղծ ընտրություններով ընդամենը կձևավորվի նախագահի շահերը պաշտպանող ցանկացած օրինագիծ վավերացնող կառույց:\nՍիրիայում 2011 թվականից սկսված քաղաքացիական պատերազմի ընթացքում երրորդ անգամ են խորհրդարանական ընտրություններ անցկացվում:\nՍիրիայի քաղաքացիական պատերազմի մեջ այս կամ այն եղանակով ներքաշվել են Միացյալ Նահանգները, Ռուսաստանը, Իրանը և Թուրքիան:\nՊատերազմում զոհվել է ավելի քան 400 հազար մարդ, միլիոնավոր բնակիչներ տեղահանվել են, և մոտ 5 միլիոն մարդ արտագաղթել է՝ ապաստանելով հարևան երկրներում և Եվրոպայում:\n"
}