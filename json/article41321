{
    "title": "Ռուսերենին Արցախում պետական կարգավիճակ տալու օրակարգ ԱՀ ԱԺ-ում չկա |fip.am|",
    "text": "fip.am: Դեկտեմբերի 1-ին WarGonzo նախագծի Տելեգրամի ալիքը, հղում անելով Արցախի Ազգային ժողովի իր աղբյուրներին, գրել էր, որ ռուսերենն Արցախում հատուկ պետական կարգավիճակ կստանա։\n«Արցախի Հանրապետության Ազգային ժողովն այս պահին օրենքի նախագիծ է մշակում, որի համաձայն՝ հայերենից հետո ռուսերենը կլինի երկրորդ պետական լեզու»,- գրել էր WarGonzo նախագծի հեղինակ Սեմյոն Պեգովը։\nՏեղեկությունն արագ տարածվեց սոցիալական ցանցերում, ինչպես նաև մի շարք հայկական լրատվականներում՝ artsakh.news,  hraparak.am, lurer.com, hayeli.am, asekose.am, 7or.am և այլն։ \nՍակայն ԱՀ Ազգային ժողովի «Հայ հեղափոխական դաշնակցություն» խմբակցության պատգամավոր Վահրամ Բալայանն ասաց, որ այս պահին նման բան չկա։ «Եթե նման բան լիներ, ինձ էլ տեղյակ կպահեին, կամ որևէ քննարկում կլիներ»,- ասաց նա։ Պատգամավորը նշեց, որ, ընդհանուր առմամբ, ԱԺ աշնանային նստաշրջանը չի բացվել, բայց արտահերթ նիստեր գումարվել են։ \nԱՀ ԱԺ քարտուղարությունից ևս հերքեցին տեղեկությունը. «Արցախի Հանրապետության ԱԺ-ում այդպիսի օրակարգ չկա»։ \nԱյսպիսով, WarGonzo նախագծի տարածած տեղեկությունը, թե Արցախի ԱԺ-ում քննարկվում է ռուսերենին պետական կարգավիճակ տալու հարցը, չի համապատասխանում իրականությանը։\nՆելլի Լազարյան\n"
}