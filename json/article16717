{
    "title": "Սանասարյանը չի նպաստել ՊՎԾ–ի նկատմամբ վստահություն ձևավորելուն. որոշումը վիճարկվում է դատարանում|news.am|",
    "text": "ՀՀ վարչական դատարանում՝ դատավոր Արգիշտի Ղազարյանի նախագահությամբ, այսօր պետք է կայանար ՀՀ պետական վերահսկողության ծառայության պետ Դավիթ Սանասարյանն (լիազորությունները ժամանակավորապես դադարեցվել են) ընդդեմ Բարձրաստիճան պաշտոնատար անձանց էթիկայի հանձնաժողով գործով նախնական դատական նիստը։\nՆախագահող դատավորը տեղեկացրեց, որ Սանասարյանին ուղարկված ծանուցագիրը հետ է ուղարկվել, ինչը նշանակում է, որ նա պատշաճ ծանուցված չի եղել դատական նիստի օրվա և ժամի մասին։ Այս հիմքով այսօրվա նիստը հետաձգվեց։\nԴավիթ Սանասարյանը պահանջում է առոչինչ ճանաչել եւ վերացնել ՀՀ բարձրաստիճան պաշտոնատար անձանց էթիկայի հանձնաժողովի կողմից 2019թ. մարտի 18–ի «Պետական վերահսկողական ծառայության պետ Դավիթ Սանասարյանի կողմից «Հանրային ծառայության մասին» ՀՀ օրենքի 28-րդ հոդվածի 3-րդ մասի 3-րդ կետով ամրագրված էթիկայի կանոնի խախտման վերաբերյալ եզրակացությունը հաստատելու մասին» թիվ 28-Ա որոշումը։\nԲարձրաստիճան պաշտոնատար անձանց էթիկայի հանձնաժողովի անդամ Էդգար Շաթիրյանը հայտնեց, որ Սանասարյանի ներկայացրած հայցադիմումն անհիմն է։\nՇաթիրյանի խոսքով՝ բարձրաստիճան պաշտոնատար անձն իր գործունեությամբ պետք է նպաստի զբաղեցրած պաշտոնի, իր կողմից ներկայացված մարմնի նկատմամբ հարգանք և վստահություն ձևավորելուն։ Մինչդեռ ըստ նրա՝ Դավիթ Սանասարյանն իր հարցազրույցներում արել է մի շարք հրապարակային արտահայտություններ, ինչպես նաև գրառումներ, որոնցով իր գործունեությամբ չի նպաստել զբաղեցրած պաշտոնի եւ իր ներկայացրած մարմնի նկատմամբ վստահության եւ հարգանքի ձեւավորմանը։\nՀանձնաժողովի կողմից քննարկման առարկա են դարձել Դավիթ Սանասարյանի կողմից արված հետևյալ հրապարակային արտահայտությունները.\n«ԵՊՀ–ում առաջիկայում կվերջացնենք. լուրջ խախտումներ կան, որոնք նախնական տվյալներով երկու կամ ավելի անգամ գերազանցում են Ագրարային համալասարում հայտնաբերված խախտումներին», «Ծախսերն ուսումնասիրելով կարող ենք ասել, որ բավականին լուրջ թիվ է, այդ թվում քրեական հանցագործության տարրեր կան», «ԵՊՀ–ում շուրջ երկու ամիս տևած ուսումնասիրության արդյունքներն ուղարկվեց դատախազություն, ըստ մեր նախանական գնահատականի՝ հիմնադրամին հասցվել է ավելի քան 800 մլն դրամի վնաս, ես վստահեցնում եմ, որ գործը դատարան է գնալու»։\nՇաթիրյանի խոսքով՝ այս արտահայտություններն ու գրառումներն արվել են նախքան ԵՊՀ–ում կատարված ուսումնասիրության ավարտը, և ըստ էության կարող էին առերևույթ կանխակալ վերաբերումունքի դրսևորում հանդիասանալ։\nՀիշեցնենք, որ ԵՊՀ ռեկտոր Արամ Սիմոնյանի դիմումի հիման վրա հանձնաժողովը վարույթ էր հարուցել եւ նշած եզրակացությամբ արձանագրել, որ Պետական վերահսկողական ծառայության պետ Դավիթ Սանասարյանը թույլ է տվել «Հանրային ծառայության մասին» ՀՀ օրենքով ամրագրված էթիկայի կանոնի խախտում, այն է՝ իր գործունեությամբ չի նպաստել զբաղեցրած պաշտոնի եւ իր ներկայացրած մարմնի նկատմամբ վստահության եւ հարգանքի ձեւավորմանը։\nԴավիթ Սանասարյանն էլ հայտարարել էր, որ չի ընդունում հանձնաժողովի որոշումը եւ որ այն վիճարկելու է դատական կարգով։\nՀիշեցնենք, որ ԱԱԾ–ում քննվող քրեկան գործով ապրիլի 18-ին Դավիթ Սանասարյանին մեղադրանք է առաջադրվել պաշտոնեական լիազորությունները չարաշահելու համաեւ եւ որպեզ խափանման միջոց ընտրվել՝ չհեռանալու մասին ստորագրությունը։\nՔննիչի կողմից միաժամանակ որոշում է կայացվել Դավիթ Սանասարյանի պաշտոնավարությունը ժամանակավոր դադարեցնելու մասին։ Սանասարյանի և ևս երեք անձի վերաբերյալ գործն ուղարկվել է դատարան։\n"
}