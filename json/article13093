{
    "title": "Մարգահովտում պղձի հանքի բացմանը դեմ արտահայտվող բնակիչները բողոքի ակցիա են իրականացրել |armenpress.am|",
    "text": "armenpress.am: Լոռու մարզի Մարգահովիտ գյուղի բնակիչները պղնձի հանքի բացման վերաբերյալ տեղեկություններ ստանալուց հետո բողոքի ակցիա են իրականացրել:\nՀանքի կենտրոնը գտնվում է Եղեգնուտ համայնքում: Հանքի հետ առնչվող 5 ազդակիր համայնքներ կան, որոնցից Մարգահովիտն ամենաքիչն է առնչվում, սակայն հանրային քննարկումն ապրիլի 16-ին տեղի է ունեցել հենց այնտեղ:\n«Այդ հանքը պոչամբար չի ունենալու, քանի որ ՀՀ օրենսդրությամբ մինչև կես միլիոն տոննա հանքաքարի մշակումը չի կարող իրականացվել պոչամբարների միջոցով: Այստեղ լինելու են չոր պոչանքներ: Ֆաբրիկան էլ այստեղ չի տեղակայվելու, այս բնակավայրից դա հեռու է 20 կմ»,- նշեց քաղաքական գործիչ Վազգեն Խաչիկյանը, ով հանրային քննարկման էր եկել որպես հանքի ներկայացուցիչ:\nՆրա խոսքով՝ այդ հատվածում երկրաբանահետախուզական աշխատանքներ պետք է կատարվեն, և հնարավոր է, որ ոչ մի պաշար էլ չլինի:\nԲողոքի ակցիա իրականացնողներից մեկը դիմելով Խաչիկյանին՝ հարց ուղղեց, թե ո՞վ է լինելու հանքի իրական սեփականատերը, ինչի պատասխանը եղավ այն, որ գլխավոր բաժնետերը Չեխիայի քաղաքացի, ազգությամբ չեխ Դավիթ Մարաշեկն է:\nԽաչիկյանը նաև նշեց, որ շահագործման դեպքում հանքանյութը դուրս է բերվելու և տեղափոխվելու Արարատի մարզ՝ ոսկու կորզման ֆաբրիկա:\nԲնակիչներն էլ վստահեցնում են, որ իրենց ոչ ոք տեղյակ չի պահել  որոշման մասին, նրանք հանքի շահագործման ծրագրերին տեղեկացել են շրջանառվող լուրերից:\n«Ես այս ամենին ընդդիմանում եմ, քանի որ բժիշկ եմ և ցանկանում եմ, որպեսզի իմ երեխաներն ու թոռներն առողջ ապրեն: Գուցե լավ են համոզում, բայց մենք թույլ չենք տա Մարգահովտում հանք բացել»,- նշեց բնակիչներից մեկը:\nԲնակիչները Մարգահովիտի հանրային քննարկումը բոյկոտել և տապալել են:\nՀանրային քննարկումներ են սպասվում նաև մյուս համայնքներում՝ Դեբեդում, Եղեգնուտում, Վահագնիում, Վահագնաձորում, սակայն բնակիչները վստահ են, որ մյուս համայնքներում ևս նույն արձագանքն է լինելու:\n"
}