{
    "title": "Երևանում կտեղադրվի մարտի 1-ի զոհերի հիշատակին նվիրված հուշարձան. hամայնքին հատկացվել է 2 մլն դրամ\r\n\r\n |armenpress.am|",
    "text": "armenpress.am: Երևանի ավագանին 5-րդ նստաշրջանի 1-ին նիստի ժամանակ համաձայնություն տվեց Երևանի Զաքիյան, Բեյրութի և Սուրբ Գրիգոր Լուսավորչի փողոցներով պարփակված Մանկական զբոսայգու՝ Սուրբ Գրիգոր Լուսավորչի փողոցից դեպի Զաքիյան փողոց ձգվող ցանկապատի 22-23-րդ հենապատերի միջնամասում 2008 թվականի մարտի 1-ին Երևան քաղաքում տեղի ունեցած իրադարձությունների ժամանակ զոհվածների հիշատակին նվիրված հուշարձանի տեղադրմանը:\nՀարցի քննարկման ժամանակ ավագանու անդամները մեկ րոպե լռությամբ հարգեցին մարտի 1-ի զոհերի հիշատակը:\nՆման հուշարձանի տեղադրման անհրաժեշտությունը պայմանավորված է 2008թ. մարտի 1-ի զոհերի հիշատակը հավերժացնելու, զոհերի հիշատակին նվիրված հուշարձանի իրականացման և տեղադրման անհրաժեշտությամբ:\nՀուշարձանի նախագծային աշխատանքների իրականացման նպատակով, ՀՀ կառավարության 2019 թվականի նոյեմբերի 7-ին կայացված որոշման համաձայն, Երևան համայնքին հատկացվել է 2 մլն դրամ:\n2008թ. մարտի 1-ին Երևան քաղաքում տեղի ունեցած իրադարձությունների ժամանակ զոհվածների հիշատակին նվիրված հուշարձանի նախագծի բաց մրցույթում հաղթող է ճանաչվել Ալբերտ Հրաչի Վարդանյանի հեղինակային նախագիծը:\n"
}