{
    "title": "Հրդեհ Ալավերդիում. ուժգին քամու հետեւանքով այն տարածվել է Կոշաբերդ սարի լանջերին |hetq.am|",
    "text": "hetq.am։ Երեկ՝ ժամը 18:00-ի սահմաններում, Ալավերդու Մադան թաղամասի ճանապարհի 1-ին կմ-ի հատվածում հրդեհ է բռնկվել և արագ տարածվել Կոշաբերդ սարի լանջերին։ Արտակարգ իրավիճակների նախարարության Թումանյանի հրշեջ փրկարարական ջոկատի հրամանատար Արմեն Բարսեղյանի խոսքով՝ դեպքի վայր է մեկնել մեկ հերթափոխ հաշվարկ։ Տարածքում ուժեղ քամիների պատճառով հրշեջներին չի հաջողվել արագ մարել հրդեհը։ Այն արագ տարածվել է Կոշաբերդ սարի մոտ քսանհինգ հա տարածքում։\nԱրմեն Բարսեղյանը Ալավերդու և Օձունի հերթափոխերի անհապաղ հավաք է կազմակերպել, և կատարվել է հրդեհաշիջում։ Հրշեջ փրկարարները ժամը 23:00-ի սահմաններում հասել են մի տարածք, որտեղ այլևս հնարավոր չի եղել հրդեհաշիջում կատարել։\nՈւժեղ քամու պատճառով Կոշաբերդ սարի տակ, բարդ ռելիեֆային պայմաններում կրակը բարձրանում էր դեպի սարի գագաթ, որի հարևանությամբ գտնվում էին Լալվարի անտառտնտեսության անտառները և Սանահին գյուղի անասնապահների ամառանոցը։\nՀրշեջ փրկարարները դեպի անտառներ հրդեհը կանխելու նպատակով մեկ հերթափոխ հաշվարկով Կոշաբերդի գագաթից հրդեհաշիջումով փակում էին կրակի ճանապարհը, դեպքի վայրում աշխատում էին երեսուն հրշեջ փրկարարներ։\nԱրմեն Բարսեղյանը հայտնեց, որ այլ հրդեհային բռնկումներ կան Շնող, Թեղուտ և Ճոճկան բնակավայրերի վարչական տարածքներում, որտեղ աշխատում են 8-12 հրշեջ փրկարարներ։ «Նրանք Վանաձորի և Ստեփանավանի ազատ հրշեջ փրկարարներն են»,- ասաց Արմեն Բարսեղյանը։\nԱյս պահի դրությամբ Կոշաբերդի լանջերի հրդեհը դեռևս չի մարվել։ Ուժեղ քամու դեպքում այն կարող է նորից տարածվել չոր մացառուտներով ծածկված Կոշաբերդի ողջ տարածքում։\n"
}