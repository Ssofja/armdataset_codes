{
    "title": "Հադրութ քաղաքը մեր զինված ուժերի լիարժեք վերահսկողության տակ է․ Արծրուն Հովհաննիսյան",
    "text": "Հադրութ քաղաքի ուղղությամբ դիվերսիոն-հետախուզական գործողությունները կասեցվել են, հետ է շպրտվել հակառակորդը։ Այս մասին այսօր տեղի ունեցած ասուլիսի ժամանակ ասաց ՀՀ ՊՆ ներկայացուցիչ Արծրուն Հովհաննիսյանը։\n«Հադրութ քաղաքը մեր զինված ուժերի լիարժեք վերահսկողության տակ է»,- ընգծեց նա։\nՀովհաննիսյանը նշեց, որ մինչև ուշ ժամ մարտական գործողությունները շարունակվում են:\n«Գիշերային ժամերին մարտական գործողությունների որոշակի թուլացումներ են տեղի ունենում: Այդ ընթացքում հակառակորդը, փորձելով պատսպարվել մեր զինված ուժերի հարվածներից, գիշերային ժամերին փորձում է զորքերի վերախմբավորումներ և համալրումներ իրականացնել, որ վաղ առավոտյան ամեն օր կրկնվող մեթոդով վերսկսկի հարձակողական գործողությունները»,- հավելեց նա։\nԱնդրադառնալով գերիների փոխանակմանը՝ Հովհաննիսյանն ասաց․\n«Գերիների և դիակների փոխանակում չի կատարվում մի քանի հասկանալի պատճառներով, որոնցից մեկն այն է, որ ընդունելով այդ պայմանները` գերիների և դիակների փոխանակումը պետք է իրականացվի այն միջազգային համապատասխան կառույցների երաշխավորությամբ, որոնք մտնելու են մարտական գործողությունների շրջան, ինչն Ադրբեջանը բացարձակապես չի ուզում կատարել և չի ընդունում»։\n"
}