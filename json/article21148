{
    "title": "ԱԺ Հայաստան-Իրաք բարեկամական խմբի ղեկավար Հովհաննես Հովհաննիսյանը եւ խմբի անդամ Ռուստամ Բաքոյանը հանդիպել են ՀՀ-ում Իրաքի դեսպանության գործերի ժամանակավոր հավատարմատարին",
    "text": "ՀՀ ԱԺ Հայաստան-Իրաք բարեկամական խմբի ղեկավար Հովհաննես Հովհաննիսյանը եւ խմբի անդամ Ռուստամ Բաքոյանը հոկտեմբերի 7-ին հանդիպել են ՀՀ-ում Իրաքի Հանրապետության դեսպանության գործերի ժամանակավոր հավատարմատար Էզզադդին Ռազշիդ Հաջիի հետ:\nՀովհաննես Հովհաննիսյանը մանրամասն ներկայացրել է շփման գծի ողջ երկայնքով թուրք-ադրբեջանական ագրեսիայի հետեւանքով ստեղծված իրավիճակը: Բարեկամական խմբի ղեկավարը խոսել է Հայաստանի ու Արցախի խաղաղ բնակչության եւ քաղաքացիական ենթակառուցվածքների դիտավորյալ թիրախավորման վերաբերյալ՝ նշելով, որ ռազմական գործողություններին Ադրբեջանի զինված ուժերը Թուրքիայի միջոցով ներգրավել են վարձկան ահաբեկիչների: Նա նշել է, որ առանց այդ ապակայունացնող ուժերի դուրսմղման հնարավոր չէ վերականգնել տարածաշրջանի անվտանգությունը:\nԷզզադդին Ռազշիդ Հաջին շնորհակալություն է հայտնել իրավիճակը մանրամասն ներկայացնելու համար՝ ընդգծելով իր մտահոգությունը շարունակվող ռազմական գործողությունների առնչությամբ:\nՆշվել է, որ Իրաքի կառավարության ցանկությունն է, որ կողմերը խաղաղ բանակցությունների միջոցով գտնեն հակամարտությունը կարգավորող լուծումներ:\nՀովհաննես Հովհաննիսյանի խոսքով՝ Հայաստանի եւ Իրաքի ժողովուրդները պատմական, ճակատագրական ընդհանրություններ ունեն. նրանք վերապրել են ցեղասպանություն: Նա նշել է, որ Իրաքում տեղի ունեցած իրադարձությունները մշտապես գտնվել են Հայաստանի ուշադրության կենտրոնում, եւ հայ հասարակությունը մեծ ցավով է ընդունել մարդկային կորուստների, ինչպես նաեւ մշակութային ժառանգության ոչնչացման փաստերը: Նա ընդգծել է, որ այսօր այդ նույն իրավիճակում է Արցախի ժողովուրդը:\nՌուստամ Բաքոյանը տեղեկացրել է, որ  ադրբեջանական ագրեսիայի հետեւանքով քաղաքներ են ռմբակոծվում, ոչնչացվում են պատմամշակութային կենտրոններ եւ հուշարձաններ, զոհվում են խաղաղ բնակիչներ:\nՆա ընդգծել է, որ համաշխարհային հանրությունը, այդ թվում նաեւ Իրաքը, պետք է դատապարտեն  խաղաղ բնակչության նկատմամբ բռնությունը: Նշվել է, որ հայկական կողմն ակնկալում է նաեւ Իրաքի խորհրդարանի կողմից ադրբեջանական ագրեսիան դատապարտող հայտարարություն:\n"
}