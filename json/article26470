{
    "title": "ՊՆ-ն նախատեսում է գործուղումների մասին տվյալները չհրապարակել |hetq.am|",
    "text": "hetq.am: Պաշտպանության նախարարությունը նախատեսում է համակարգի պաշտոնատար անձանց գործուղումների մասին տվյալները չհրապարակել։ Ըստ նախարարության՝ այն կկանխարգելի զինված ուժերին ուղղված հնարավոր սպառնալիքները, կբարձրացնի գաղտնիության ռեժիմի ապահովմանն ուղղված կանխարգելիչ միջոցառումների արդյունավե­տությունը:\nՆման նախագիծ է Պաշտպանության նախարարությունը ներկայացրել իրավական ակտերի հրապարակման միասնական կայքում։\nՆշենք, որ Կառավարության 2016 թվականի որոշմամբ՝ www.govtravel.am ինտերնետային կայքում հրապարակվում է պետական մարմինների գնած ավիատոմսերի մասին տեղեկությունները։ Բացառություն է կազմում նախագահի, Անվտանգության խորհրդի անդամ հանդիսացող անձանց, Ազգային անվտանգության ծառայության կողմից գնված ավիատոմսերի մասին տեղեկությունների հրապարակումը:\n«Պաշտպանության նախարարության համակարգի ներկայացուցիչների՝ գործուղումներ մեկնելու նպատակով գնված ավիատոմ­սերի մասին հրապարակված տեղեկատվության միջոցով հնարավոր է տեղեկանալ, թե որ երկրների հետ է Պաշտպանության նախարարությունը հատկապես համագործակցում, ինչ հաճախականությամբ ու ծավալներով»,- նախագծում հայտնել է Պաշտպանության նախարարությունը։\nՆախարարությունը նաև ընդգծել է, որ համակարգի ներկայացուցիչների անվտանգությամբ պայմանավորված է զինված ուժերի և պետության անվտանգությունը, այդ իսկ պատճառով ավիատոմսերի մասին հրապարակումները կարող են բացահայտել հետաքրքրություն ներկայացնող տվյալներ, հատկապես այն դեպքերում, երբ գործուղման փաստը ինքնին կրում է գաղտնի բնույթ:\n"
}