{
    "title": "Երևանի 54 բարձրահարկ շենքում կտեղադրվեն մատչելի վերելակներ պատերազմում հենաշարժողական վնասվածքներ ստացածների համար",
    "text": "Երևանի 54 բարձրահարկ շենքում, որտեղ ապրում են Արցախյան պատերազմի ժամանակ հենաշարժողական վնասվածքներ ստացած անձինք, կտեղադրվեն տեղաշարժի համար մատչելի վերելակներ:\nԱյս մասին հայտնել է Երևանի քաղաքապետ Հայկ Մարությանը:\n«Այս տարվա վերելակների փոխարինման մեր ծրագիրը ամբողջովին կազմակերպել ենք այնպես, որ նոր վերելակները ծառայեն առաջին հերթին Հայրենիքի պաշտպանության գործում վիրավորում ստացած մեր հերոս եղբայրներին և որոշակիորեն թեթևացնեն նրանց հոգսը: Դրա համար մեր սոցապ վարչության աշխատակիցները՝ գործընկեր գերատեսչությունների հետ միասին, վերլուծել են անհրաժեշտ տվյալները և ընտրել են 54 բարձրահարկ շենքեր, որտեղ ապրում են հենաշարժողական վնասվածքներ ստացած մեր այն տղաները, որոնք ամենից շատն ունեն մատչելի տեղաշարժի կարիքը»,- նշել է Մարությանը:\nՆա տեղեկացրել է նաև, որ մատչելի վերելակների գնումը արդեն կայացել է, մատակարարի հետ պայմանագիրը ստորագրվել: Ըստ պայմանագրի, վերելակները մի քանի ամսվա ընթացքում կմատակարարվեն և կտեղադրվեն։\n«Վերելակների փոխարինումը պատերազմում վիրավորում ստացած մեր քաղաքացիներին աջակցելու ծրագրերից միայն մեկն է: Ընթացքի մեջ են նաև շենքերի աստիճանահարթակների, մայթերի հարմարեցումը և մատչելիության ապահովումը, ինչպես նաև՝ սոցիալական այլ ծրագրեր»,- հայտնել է Մարությանը:\n"
}