{
    "title": "Նորայր Փանոսյանի և Հրայր Թովմասյանի գործով դատական նիստը հետաձգվեց. Նորայր Փանոսյանը կորոնավիրուսի թեստ է հանձնել |pastinfo.am|",
    "text": "pastinfo.am: Երևանի ընդհանուր իրավասության դատարանում ՝դատավոր Տաթևիկ Գրիգորյանի նախագահությամբ, այսօր տեղի է ունեցել ՍԴ նախագահ Հրայր Թովմասյանի և նրա սանիկ Նորայր Փանոսյանի գործով առաջին դատական նիստը։ \nԴատական նիստին չէին ներկայացել գործով ամբաստանյալ Նորայր Փանոսյանը, նրա պաշտպանները և տուժող կողմը։ Ինչ վերաբերում է նիստի լուսաբանմանը, ապա նախագահող դատավորը հայտնեց, որ նիստերի լուսաբանման հարցը կքննարկվի հետագայում՝ դատավարության բոլոր կողմերի մասնակցությամբ։\nՆախագահող դատավորը հայտնեց, որ ամբաստանյալ Նորայր Փանոսյանի կողմից դիմում է ստացել, որով նա հայտնել էր, որ ունի քրոնիկ բրոնխիալ ասթմա, իսկ ներկայումս նախնական ախտորոշվել է թոքաբորբ, ստանում է դեղորայքային բուժում և հանձնել է կորոնավիրուսի թեստ, որի պատասխանը դեռևս չի ստացվել։ Փանոսյանը խնդրել է հետաձգել դատական նիստը՝ պայմանավորված կորոնավիրուսի համավարակով։ Նախագահող դատավորը նաև հայտնեց, որ դատական նիստը հետաձգելու վերաբերյալ միջնորդություն է ներկայացրել նաև պաշտպան Ամրամ Մակինյանը։\nՄեղադրող դատախազ Մարգարյանը հարգելի համարեց դատական նիստին տուժողների և ամբաստանյալի բացակայությունը, իսկ պաշտպան Մակինյանինը՝ ոչ, քանի որ մեղադրողը լրատվամիջոցներով տեսել է, թե ինչպես է պաշտպանը մասնակցում այլ քննչական գործողությունների։ Պաշտպան Միհրան Պողոսյանն էլ նշեց, որ պաշտպան Ամրամ Մակինյանի՝ դատական նիստին չներկայանալը որևէ կերպ չի անդրադառնում այս դատական գործընթացի շարունակականության վրա, քանի որ ինքը ներկայացել է դատական նիստին՝ իրականացնելով Հրայր Թովմասյանի պաշտպանությունը։\nՆախագահող դատավորը նշեց, որ հաջորդ դատական նիստին կքննարկի Ամրամ Մակինյանի վարքագիծը։\nԴատական նիստը հետաձգվեց։ ՍԴ նախագահ Հրայր Թովմասյանը խնդրեց դատարանին՝ հաշվի առնել, որ երեքշաբթի օրերը ՍԴ-ում նիստեր են նախատեսված, իսկ ուրբաթ օրերին՝ աշխատակարգային նիստեր։ Հաջորդ դատական նիստը նշանակվել է օգոստոսի 24-ին։\n"
}