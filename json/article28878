{
    "title": "Կենդանաբանական այգու աշխատակիցները բողոքում են. նրանք ցանկանում են թույլ չտալ նախկինների վերադարձը |armenpress.am|",
    "text": "armenpress.am: Երևանի կենդանաբանական այգու աշխատակիցները օգոստոսի 9-ին բողոքի ակցիա են իրականացնում՝ դեմ արտահայտվելով տնօրենի նոր պաշտոնակատար Արևիկ Մկրտչյանի նշանակմանը:\nՆրանք նշում են, որ Մկրտչյանը նախկին տնօրեն Ռուբեն Խաչատրյանի մտերիմն ու թիմակիցն է:\n«Մենք նախկինների վերադարձը թույլ չենք տա, մեր բարձրացրած հարցն անձնավորված չէ: Այսօր տնօրենի պաշտոնակատար է նշանակվել մի անձ, ով նախկին տնօրենի թիմակիցն է: Մենք պահանջում ենք, որպեսզի կառավարման խորհուրդն արտահերթ նիստ հրավիրի, որպեսզի մեզ ներկայացնեն, թե ինչ է կատարվում մեր այգում»,- ասաց աշխատակիցներից մեկը:\nՀավաքվածները նշեցին, որ ներկայիս տնօրեն Վլադիմիր Սիմոնյանից իրենք գոհ են և նրա հետ կապված ոչ մի խնդիր չկա: Նրանից առաջ ղեկավարող Ռուբեն Խաչատրյանն էլ աշխատանքից հեռացվել էր Երևանի քաղաքապետարանի կողմից՝ աշխատանքի վատ կազմակերպման համար: Կենդանաբանական այգու 8-ամյա աշխատակիցն էլ ասաց, թե ինքը Վլադիմիր Սիմոնյանի վերաբերյալ էլ կարող է ասել, որ նա շատ բարեխիղճ աշխատել է, և չի հասկանում, թե ինչի համար են նրան հեռացնում աշխատանքից:\n«Ավելի քան մեկ տարի պայքարելուց հետո քաղաքապետարանը հեռացրել էր նախկին տնօրենին: Եթե իրենք անհանգստացած են կենդանաբանական այգում տիրող իրավիճակով, ապա ավելի լավ է բարձրացնեն աշխատավարձերը: Աշխատողներն ընդամենը 71 հազար դրամ են ստանում՝ ամբողջ օրն էլ արևի տակ»,- նշեց մեկ այլ աշխատակից:\nԱշխատակիցները նաև նշեցին, որ Վլադիմիր Սիմոնյանն այս ընթացքում գտնվել է հիվանդանոցում և անգամ չի ծանուցվել աշխատանքից իր ազատման մասին:\nԲողոքի ակցիայի մասնակիցները պնդում են, որ ակցիան շարունակվելու է այնքան, մինչև խնդիրը լուծում ստանա:\nԲողոքի ակցիան չազդեց կենդանիների խնամքի ժամանակացույցի վրա, քանի որ աշխատանքային օրվա սկզբին բոլոր աշխատակիցները վերադարձան իրենց պարտականություններին:\n"
}