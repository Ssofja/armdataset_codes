{
    "title": "Վրացական ավիաուղիները արդեն տասնյակ միլիոնավոր դոլարների կորուստներ է կրում |azatutyun.am|",
    "text": "azatutyun.am: Ռուսաստանի հետ ուղիղ ավիահաղորդակցության արգելքի պատճառով «Վրացական ավիաուղիներ»-ը մի քանի շաբաթվա ընթացքում կորցրել է մոտ 25 միլիոն դոլար: Այս մասին հայտնում է ընկերությունը, որը ստիպված է եղել վերադարձնել արդեն վաճառված ավիատոմսերի մոտ 80 տոկոսը: «Բացի այդ, կտրուկ նվազել է տոմսեր ձեռք բերել ցանկացողների թիվը», - նաև փոխանցում են ընկերությունից:\nԱվելի վաղ երկրի իշխանությունները որոշել են աջակցել «Վրացական ավիաուղիներ»-ին և մասնակի փոխհատուցել ընկերության կրած վնասները: Վրաստանի կառավարության կայացրած որոշման համաձայն, երկրի խոշորագույն ավիաընկերությանը՝ «Վրացական ավիաուղիներ»-ին առաջիկա շաբաթներին շուրջ 600 հազար եվրո կտրամադրվի Երևանի օդանավակայանով դեպի Թբիլիսի ու Բաթումի թռիչքներ իրականացնելու համար, անցած շաբաթ հաղորդեցին վրացական լրատվամիջոցները:\n«Վրացական ավիաուղիներ»-ում, հիշեցնենք, ֆինանսական այս խնդիրներն առաջացել են հունիսի վերջին Ռուսաստանի նախագահի կայացրած որոշումից հետո, որով հուլիսի 8-ից Ռուսաստանի և Վրաստանի միջև բոլոր ուղիղ չվերթները դադարեցվել են անորոշ ժամկետով:\nՎրաստանում հակառուսական ակցիաներին հաջորդած պաշտոնական Մոսկվայի այս քայլից հետո «Վրացական ավիաուղիներ»-ը հայաստանյան գործընկեր ավիաընկերության` «Արմենիա»-ի միջոցով ռուսաստանցի զբոսաշրջիկների տարանցիկ տեղափոխման ծրագիր նախաձեռնեց: «Արմենիա»-ն նույնպես հիմնադրվել է «Վրացական ավիաուղիներ»-ի սեփականատերերի, մասնավորապես՝ վրաց գործարար Թամազ Գաիաշվիլիի կողմից:\n"
}