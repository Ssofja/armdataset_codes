{
    "title": "Գազայում բախումների հետևանքով պաղեստինյան կողմի զոհերի թիվը հասել է 192-ի, այդ թվում՝ 54 երեխա․ իսրայելական կողմն ունի 10 զոհ |tert.am|",
    "text": "tert.am: Այսօր վաղ առավոտից իսրայելական կողմը վերսկսել է Գազայի ուղղությամբ ավիահարվածները: Դա տեղի է ունեցել Իսրայելի վարչապետի ժամանակավոր պաշտոնակատար Բենյամին Նեթանյահուի այն հայտարարությունից ժամեր անց, համաձայն որի սկսվելու են պաղեստինյան անկլավի վրա հարձակումներ, հայտնում է Al Jazeera լրատվականը։ Հայտնի է, որ ավիահարվածների հետևանքով վիրավորվել է մեկ պաղեստինցի։\nԱվելի վաղ ՀԱՄԱՍ-ը հրթիռներ էր արձակել իսրայելական Աշխելոն և Բեեր Շևա քաղաքների ուղղությամբ։ Պաղեստինցիների և իսրայելցիների միջև անցյալ շաբաթ սկսված բախումների հետևանքով պաղեստինյան կողմում զոհերի թիվը հասել է 192-ի, այդ թվում՝ 58 երեխա և 34 կին, իսկ իսրայելական կողմում զոհերի թիվը 10-ն է, այդ թվում՝ 2 երեխա։\nԿիրակի ՄԱԿ-ի Անվտանգության խորհուրդը քննարկել է առկա իրավիճակը, սակայն այս ուղղությամբ համաձայնություն ձեռք չի բերվել։ Չինաստանի պնդմամբ՝ խորհրդի ընդհանուր տեսակետին խանգարում է Միացյալ Նահանգները։\nԳազայում էլեկտրաէներգիա բաշխող ընկերությունն ասել է, որ քաղաքի «լայն տարածքներում» հոսանքի անջատումներ են եղել այն բանից հետո, երբ իսրայելական հարվածների հետևանքով վնասվել է քաղաքի հարավային շրջաններին հոսանք մատակարարող միակ գիծը և հավելել, որ փորձում են վերականգնել այն։\nԿանադայի վարչապետ Ջասթին Թրյուդոն էլ արձագանքել է Մոնրեալում իսրայեցի և պաղեստինցի ցուցարարների միջև բախմանը՝ նշելով․ «Կանադայում յուրաքանչյուր ոք խաղաղ հավաք անցկացնելու և ազատ արտահայտվելու իրավունք ունի։ Սակայն մենք չենք կարող և չենք հանդուրժելու հակասեմականությունը, իսլամաֆոբիան կամ ցանկացած տեսակի ատելություն»։\nՀԱՄԱՍ-ը, իր հերթին, հայտարարել է, որ Իսրայելը հարվածել է «դատարկ դաշտերին, դատարկ և տարհանված ռազմական բազաներին և ուսումնական ճամբարներին»։\n"
}