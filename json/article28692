{
    "title": "ԱՄՆ-ն Իրանի դեմ պատժամիջոցներ է սահմանել հայտնի ըմբիշին մահապատժի ենթարկելու համար |tert.am|",
    "text": "tert.am: ԱՄՆ-ն 27-ամյա իրանցի ըմբիշ Նավիդ Աֆկարիին մահապատժի ենթարկելու համար Իրանի ֆիզիկական և իրավաբանական անձանց դեմ պատժամիջոցներ է սահմանել, գրում է Reuters-ը։\nՄիացյալ Նահանգները պատժամիջոցներ է սահմանել երկու իրանցի դատավորի, երեք բանտի և հեղափոխական դատարանի բաժանմունքի նկատմամբ։\nՄասնավորապես, պատժամիջոցներ են սահանվել Շիրազ քաղաքի հեղափոխական դատարանի դատավոր Սեյեդ Մահմուդ Սադատիի և Մաշհադ քաղաքի հեղափոխական դատարանի դատավոր Մոհամմադ Սոլթանի նկատմամբ:\nԱմերիկյան պատժամիջոցների թիրախում հայտնված ուղղիչ հիմնարկները գտնվում են Շիրազ, Ուրմիա և Մեշհեդ քաղաքներում:\n«ԱՄՆ-ն հանձնառու է պատասխանատվության ենթարկել նրանց, ովքեր ժխտում են Իրանի ժողովրդի ազատությունն ու արդարությունը»,- ասել է Իրանի հարցերով ԱՄՆ հատուկ ներկայացուցիչ Էլիոթ Աբրամսը։\n27-ամյա Նավիդ Աֆկարին ձերբակալվել և մահապատժի է դատապարտվել 2018 թվականի հակակառավարական ցույցերին մասնակցելու մեղադրանքով, ինչպես նաև Շիրազ քաղաքում անվտանգության աշխատակցի սպանության համար։\n"
}