{
    "title": "Պաշտպանության և անվտանգության հարցերի մշտական հանձնաժողովի նախագահ Անդրանիկ Քոչարյանը և պատգամավոր Քրիստինե Պողոսյանը այցելեցին ՀՀ ՊՆ կենտրոնական հավաքակայան",
    "text": "Սույն թվականի հուլիսի 22-ին ՀՀ ԱԺ Պաշտպանության և անվտանգության հարցերի մշտական հանձնաժողովի նախագահ Անդրանիկ Քոչարյանը և պատգամավոր Քրիստինե Պողոսյանը այցելեցին ՀՀ ՊՆ կենտրոնական հավաքակայան։ Այս մասին հայտնում են ՀՀ ԱԺ պաշտպանության և անվտանգության հարցերի մշտական հանձնաժողովից։\nՊատգամավորները հետևեցին համավարակի պայմաններում հատուկ կազմակերպված զորակոչի ընթացքին, զորակոչային և բժշկական հանձնաժողովների աշխատանքներին, ծանոթացան զինակոչիկների վերջնական բուժզննումների արդյունքներին և առկա խնդիրներին։\nԶինակոչիկները հնարավորություն ունեցան իրենց հուզող հարցերը հղել պատգամավորներին, վերջիններս էլ նրանց ներկայացրեցին համակարգում սպասվող բարեփոխումները։\nԱյցի ընթացքում քննարկվեցին նաև զորակոչի գործընթացն ավելի արդյունավետ կազմակերպելու և զինակոչիկների մասնագիտական կարողությունները հնարավորինս հաշվի առնելու հնարավորությունները։\nՇրջայցի վերջում պատգամավորները բարի և խաղաղ ծառայություն մաղթեցին զինակոչիկներին՝ խոստանալով հետամուտ լինել բոլոր խնդիրների լուծմանը։\n"
}