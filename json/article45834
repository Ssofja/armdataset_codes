{
    "title": "Գրադարանների արդիականացումը չպետք է արվի ի վնաս գրադարանի գործունեության.Վահե Բուդումյան",
    "text": "Մշակույթի նախկին փոխնախարար Վահե Բուդումյանը ֆեյսբուքյան իր էջում գրում է․\n«Քննարկվում է Լոռու մարզային գրադարանում Լոֆթ կենտրոն տեղակայելու նախագիծը։ Առաջին հայացքից սա ոգևորիչ է թվում, սակայն իրականում պատկերը մտահոգիչ է։\n2017-ից այս նախագիծը քննարկվում էր, բայց դեռ 2018-ին այն մերժեցինք, քանի որ նախագիծը էապես կխոչնդոտեր գրադարանի գործունեությանը, գումարած դրան, գործարքի պայմանները հավասարակշռված չէին: Եվ դա այն պարագայում, երբ այն ժամանակվա նախագծով Լոֆթը կապիտալ ներդրումներ էլ պետք է աներ:\nԼոռու մարզային գրադարանը ամենախոշոր և ամենակտիվ պետական գրադարաններից է և բազմաթիվ երիտասարդ ու տարեց այցելուներ ունի։ Լոֆթին տարածք տրամադրելը առնվազն կիսով չափ կրճատում է գրադարանի տարածքը․գրադարանը զրկվում է ներկա ընթերցասրահից ու դահլիճից: Բնականաբար, դրվածքի փոփոխությունը բացասաբար կազդի առաջին հերթին տարեց ընթերցողների վրա։\nԳրադարանների արդիականացումը և հատկապես մարզային գրադարանների ակտիվացումը շատ կարևոր են, բայց դա չպետք է արվի ի վնաս գրադարանի գործունեության:\nԺամանակին նախագիծը երկար քննարկվել է նաև տնօրինության և աշխատակիցների հետ, որոնք ևս կարծում են, որ նախագիծը, որքան էլ որ այն հետաքրքիր է թվում, կխոչնդոտի բուն գադարանի աշխատանքներին: Էլ չասած, որ պետք է հասկանալ նաև, թե ֆինանսապես արդարացվա՞ծ է արդյոք պետական հաստատության տարածքի մոտ 250 քմ առանց մրցույթի հատկացնելը շահույթ հետապնդող կազմակերպությանը։ Հուսով եմ, որ նախարարությունը նախքան կնքումը կհրապարակի գործարքի բոլոր պայմանները»։\nՀոդվածի հղումը։\n"
}