{
    "title": "Սպասվում են շատ պրակտիկ միջոցներ, առաջարկություններ՝ համագործակցությունը խորացնելու վերաբերյալ. Լիտվայի ԱԳ նախարար |1lurer.am|",
    "text": "1lurer.am: Շատ հաճելի է այսօր լինել այստեղ, զրուցել Լիտվայի իրական բարեկամների հետ: Հայաստանի մի խումբ բարեկամներ այսօր գտնվում են Երևանում: Իմ և իմ թիմի՝ այստեղ լինելու հիմնական ուղերձն այն է, որ այստեղ ենք՝ օգնելու, աջակցելու համար, մենք կցանկանայինք նաև ակնկալել ԵՄ-ից աջակցության ավելի ընդարձակ մեխանիզմներ:\nԿարծում եմ՝ կկարողանանք գտնել այդ աջակցությունն ավելի ընդլայնելու մեխանիզմներ թե՛ քաղաքականապես, թե՛ մարդասիրական տեսանկյունից, թե՛ տնտեսական: Կարծում եմ՝ կարելի է խորացնել այդ համագործակցությունը, ընդլայնել տրամադրվող աջակցությունը և հնարավորությունները: Այս մասին հայտարարեց Լիտվայի ԱԳ նախարար Գաբրիելյուս Լանդսբերգիսը ՀՀ արտգործնախարարի պաշտոնակատար Արա Այվազյանի հետ համատեղ ասուլիսի ընթացքում: \nԼիտվայի արտգործնախարարի խոսքով՝ անհրաժեշտ է հստակ ներկայացված ուղերձ Երևանի կողմից:\n«Կարծում եմ՝ այդ դեպքում կգտնվեն ավելի շատ բարեկամներ եվրոպական պաշտոնական մայրաքաղաքներում և Բրյուսելում մասնավորապես, ովքեր պատրաստ կլինեն ձեր աջակցել»,- ասաց Լանդսբերգիսը:\nՆա կարևորեց նաև կորոնավիրուսի համավարակի պայմաններում համագործակցության խորացումը, պատվաստանյութերի տրամադրումը Հայաստանին: \n«Անվտանգությունն ամբողջությամբ ապահովված չէ, մինչև բոլորն անվտանգ չլինեն քովիդի տեսանկյունից: Սպասվում են շատ պրակտիկ միջոցներ, առաջարկություններ՝ համագործակցությունը խորացնելու վերաբերյալ: Եվ վստահ եմ՝ այդ դեպքում ավելի լայն աջակցություն կտրամադրվի Հայաստանին»,- շեշտեց Լանդսբերգիսը:\n«Ես գիտեմ, որ Հայաստանում իրավիճակը շատ ավելի բարդ է, քան Արևելյան գործընկերության այլ երկրներում կամ ասոցացված այլ երկրներում զուտ աշխարհագրական տեսանկյունից, սակայն դա չի նշանակում, որ Եվրոպան ընդառաջ չի գնա Հայաստանին»,- հավելեց լիտվացի պաշտոնյան:\n"
}