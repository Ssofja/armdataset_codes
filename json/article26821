{
    "title": "ԵԱՏՄ երկրները հունիսի վերջին կավարտեն Իրանի հետ ազատ առևտրի գոտու բանակցությունների նախապատրաստումը",
    "text": "Սանկտ Պետերբուրգում կայացել է ԵՏՀ ղեկավարի և Իրանի էներգետիկայի նախարարի հանդիպումը:\nԵվրասիական տնտեսական միության (ԵԱՏՄ) երկրները 2021 թվականի հունիսի վերջին կավարտեն Իրանի հետ ազատ առևտրի գոտու բանակցությունների նախապատրաստումը: Այս մասին ասվում է Եվրասիական տնտեսական հանձնաժողովի (ԵՏՀ) հաղորդագրությունում, որը հրապարակվել է հանձնաժողովի ղեկավար Միխայիլ Մյասնիկովիչի և Իրանի էներգետիկայի նախարար Ռեզա Արդաքանյանի՝ Սանկտ Պետերբուրգի միջազգային տնտեսական համաժողովի (SPIEF) շրջանակում կայացած հանդիպումից հետո:\n«Բանակցություններ սկսելու համար անհրաժեշտ որոշումներ կայացվեցին ԵԱՏՄ-ում անցյալ տարվա դեկտեմբերին, այժմ միության երկրներն ավարտում են բանակցությունների համար կոնկրետ մանդատի ձևավորումը: Հուսով ենք, որ 2021-ի հունիսի վերջին մենք կավարտենք անհրաժեշտ ընթացակարգերը և պատրաստ կլինենք բանակցություններ սկսել», - նշված է հաղորդագրությունում:\n2020 թվականին 2019-ի համեմատ ԵԱՏՄ-ի և Իրանի միջև ապրանքաշրջանառությունն աճել է 18,5 տոկոսով՝ հասնելով 2,9 միլիարդ դոլարի:\nԻրանի հետ ազատ առևտրի գոտու ձևավորմանը հանգեցնող միջանկյալ համաձայնագիրը ստորագրվել է 2018-ի մայիսի 17-ին և ուժի մեջ մտել 2019-ի հոկտեմբերի 27-ին:\n2021 թվականի հունվար-մարտ ամիսներին 2020-ի նույն ժամանակահատվածի համեմատ Իրանի հետ ԵԱՏՄ երկրների ապրանքաշրջանառությունն աճել է 33,8 տոկոսով: Իրանի հետ ԵԱՏՄ-ի առևտրում ամենամեծ մասնաբաժինը Ռուսաստանինն է՝ 78,6 տոկոս, Ղազախստանի մասնաբաժինը 11,2 տոկոս է, հետո՝ Հայաստանինը` 8,9 տոկոս, Բելառուսինը՝ 0,7 տոկոս, Ղրղըզստանինը՝ 0,7 տոկոս:\nԵԱՏՄ երկրների արտահանումը Իրան 2021-ի առաջին եռամսյակում նախորդ տարվա նույն ժամանակահատվածի համեմատ աճել է 43,5 տոկոսով, ներմուծումը՝ 20 տոկոսով:\n"
}