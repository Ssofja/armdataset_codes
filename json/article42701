{
    "title": "Պաշտոնապես հայտարարում եմ մարզիկի պրոֆեսիոնալ կարիերայիս ավարտի մասին. Արսեն Ջուլֆալակյան",
    "text": "«Պաշտոնապես հայտարարում եմ մարզիկի պրոֆեսիոնալ կարիերայիս ավարտի մասին»:\nԱյս մասին ֆեյսբուքյան իր էջում գրել է Ըմբշամարտի աշխարհի և Եվրոպայի չեմպիոնի, Աշխարհի գավաթակրի, Օլիմպիական փոխչեմպիոն Արսեն Ջուլֆալակյանը՝ նշելով, որ ցանկացած լավ բան մի օր ավարտվում է:\nՄարզիկի գրառումը ներկայացնում ենք ստորև.\n«Երջանիկ եմ, որ հնարավորություն եմ ունեցել բարձր պահել Հայաստանի Հանրապետության պատիվը համաշխարհային ամենահեղինակավոր մրցաշարերում, հնչեցնել Հայոց Հիմնը և պարգևել ուրախության և հաղթանակի ակնթարթներ հազարավոր մեր հայրենակիցներին աշխարհով մեկ: Այդ զգացումն ուղղակի անկրկնելի է:\nԻրականում շատ երկար կարելի է արտահայտվել, բայց կբավարարվեմ միայն շնորհակալական խոսքով, իսկ ավելի ծավալուն կխոսեմ մամլո ասուլիսի և հարցազրույցների ձևաչափով:\nԱռաջին հերթին շնորհակալ եմ ընտանիքիս և այն մարզիչներիս, ովքեր անշահախնդիր և իրապես նվիրվեցին այս ծանր գործին:\nՁեր շնորհիվ միայն հնարավոր եղան այս մեծ նվաճումները:\nՇնորհակալ եմ ընկերներիս,ովքեր անկախ իրավիճակից, երբեք չլքեցին ինձ: Իհարկե, այդ շրջանակը լրջագույն ֆիլտրացիայի ենթարկվեց:\nՇնորհակալ եմ գերմանական KSV Aalen 05 և ֆրանսիական C.P. Besançon ակումբներին,որոնցում ընդհանուր առմամբ 9 տարի հանդես եկա: Թերագնահատել նրանց ներդրումը հաղթանակներիս և կայացմանս մեջ ուղղակի անհնար է: Եվ որ էլ ավելի կարևոր է, ձևավորվեցին շատ ջերմ, ընկերական հարաբերություններ և միջազգային կապեր:\nՇնորհակալություն Հայաստանի ըմբշամարտի ֆեդերացիային, ՀԱՕԿ-ին և երջանկահիշատակ սպորտի նախարարությանը՝ աջակցելու և գնահատելու համար արված աշխատանքը:\nՇնորհակալ եմ բոլորին, ովքեր ուրախացել և տխրել են իմ հաղթանակներով և պարտություններով:\nՀպանցիկ նշեմ նաև չարախոսներին և վատաբանողներին: Կեցցե՛ք, ձեր քայլերով և ձեր առողջության հաշվին մոտիվացրեցիք ինձ և տվեցիք այն սպորտային ագրեսիան,որը երբեմն կարող էր պակասել: Շարունակե՛ք նույն ոճով:\nԵվ իհարկե, շնորհակալություն սպորտային անաչառ լրագրողներին, ովքեր այդ ամենը լուսաբանեցին:\nՀանրագումարի բերելով նվաճումները.\n\n Օլիմպիական 3 խաղերի ուղեգրերի նվաճում(Պեկին, Լոնդոն, Ռիո):\nԼոնդոն 2012-ի արծաթե մեդալ\nԱշխարհի առաջնությունների 4 մեդալ՝ ոսկի, արծաթ, 2 բրոնզ \nԵվրոպայի առաջնությունների 4 մեդալ՝ ոսկի, արծաթ, 2 բրոնզ\n Աշխարհի գավաթի ոսկե և բրոնզե մեդալ \nՈւնիվերսիադայի բրոնզե մեդալ\nԵրիտասարդների աշխարհի չեմպիոն\nԵրիտասարդների Եվրոպայի առաջնությունների արծաթ և բրոնզ \nՊատանիների Եվրոպայի առաջնությունների կրկնակի չեմպիոն \nՀայրենիքին մատուցած ծառայությունների 1-ին և 2-րդ աստիճանի մեդալ\nԵՊՀ Ոսկե մեդալ\nՀՀ 2012թ լավագույն մարզիկ\nՍպորտի վաստակավոր վարպետ\n\nհ.գ. սպորտային լրագրողներին լրացուցիչ տեղյակ կպահվի մոտակա մամլո ասուլիսի մասին»:\n"
}