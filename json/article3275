{
    "title": "Արցախի ԱԺ խմբակցությունները հանդիպել են գլխավոր դատախազի թեկնածուի հետ",
    "text": "Փետրվարի 10-ին հրավիրվել են Արցախի Հանրապետության Ազգային ժողովի «Միասնական հայրենիք», «Հայ հեղափոխական դաշնակցություն», «Արցախի ժողովրդավարական կուսակցություն» և «Ազատ հայրենիք-ՔՄԴ» խմբակցությունների  նիստեր: Խմբակցությունները հանդիպել են գլխավոր դատախազի թեկնածու Գուրգեն Ներսիսյանին և քննարկել նրա թեկնածության հարցը: Այս մասին հայտնեցին Արցախի Հանրապետության Ազգային ժողովից: \nԳլխավոր դատախազի պաշտոնի համար Արցախի Հանրապետության նախագահ Արայիկ Հարությունյանն օրեր առաջ Ազգային ժողովի քննարկմանն է առաջարկել Գուրգեն Ներսիսյանի թեկնածությունը:\nՀանդիպումների ընթացքում Գուրգեն Ներսիսյանը ներկայացրել է դատախազի պաշտոնում ընտրվելու դեպքում իր ծրագրերն ու առաջիկա քայլերը, շեշտվել է դատախոզության աշխատանքների անկախության,անկողմնակալության ապահովումը:Անդրադարձ է կատարվել հետպատերազմյան իրողություններում դատախազության գործառույթներին,մասնավորապես ռազմական հանցագործությունների վերհանման ուղղությամբ փաստահավաք գործունեությանը:\nԿարևորվել է խորհրդարանի հետ փոխգործակցությունը ,ինչպես օրենսդրական բարեփոխումների, այնպես էլ՝ համակարգում առկա խնդիրների վերհանման առումով:\nՊատասխանելով պատգամավորների հարցերին՝ գլխավոր դատախազի թեկնածուն անդրադարձել է համակարգի աշխատանքների կարգավորման և բարելավման ուղղություններին,տեսլականին:\n2021թվականի փետրվարի 11-ին՝ ժամը 11:00-ին կգումարվի Ազգային ժողովի լիագումար նիստ և քննարկման կդրվի նաև Արցախի Հանրապետության գլխավոր դատախազի ընտրության մասին հարցը:\n"
}