{
    "title": "ՀՀ ՊՆ-ն պարզաբանել է վնասվածք կամ խեղում ստացած զինծառայողների աջակցության միջոցառման մանրամասները",
    "text": "ՀՀ պաշտպանության նախարարությունը պարզաբանել է ՀՀ կառավարության 2020 թվականի դեկտեմբերի 17-ի N2073-Լ որոշմամբ հաստատված՝ սեպտեմբերի 27-ին Ադրբեջանի  սանձազերծած ռազմական գործողությունների հետևանքով վնասվածք կամ խեղում ստացած զինծառայողների աջակցության միջոցառումը:\nԻնչպես տեղեկացրին ՀՀ պաշտպանության նախարարության տեղեկատվության և հասարակայնության հետ կապերի վարչությունից, աջակցության միջոցառումից օգտվելու են այն զինծառայողները, որոնց  ստացած խեղումը կամ վնասվածքը կարող է հանգեցնել անձի կենսագործունեության սահմանափակման և սոցիալական պաշտպանության անհրաժեշտության, ինչի հետևանքով կարող են ճանաչվել «Հայաստանի Հանրապետության պաշտպանության ժամանակ զինծառա­­յող­ների կյանքին կամ առողջությանը պատճառված վնասների հատուցման մասին» ՀՀ օրենքով շահառու՝ «Զինծառայողների կյանքին կամ առողջությանը պատճառված վնասների հատուցման հիմնադրամ»-ի խորհրդի 2017 թվականի մարտի 2-ի N9 որոշման 9-րդ կետով սահմանված վնասվածքներից որևէ մեկի հետևանքով.\n1) ստամոքսի լրիվ հեռացում,\n2) մեկ թոքի հեռացում,\n3) անդամահատված ծայրատներ,\nա. զույգ սրունքների ամպուտացիոն ծայրատ,\nբ. սրունքի ամպուտացիոն ծայրատ՝ համակցված դաստակի կամ նախա­բազկի ամպուտացիոն ծայրատի հետ,\nգ. ազդրի կարճ (8 սմ) ծայրատ կամ էկզարտիկուլյացիա,\nդ. պրոթեզավորման ոչ ենթակա ազդրի ամպուտացիոն ծայրատ,\nե. զույգ ազդրերի ամպուտացիոն ծայրատ՝ վերին մեկ երրորդի սահմանում,\nզ. վերին վերջույթի և ազդրի ամպուտացիոն ծայրատներ,\nէ. ստորին վերջույթի ամպուտացիոն ծայրատ՝ համակցված մեկ աչքի կուրու­թյան հետ,\nը. զույգ դաստակների մատների բացակայություն,\nթ. զույգ վերին վերջույթների ամպուտացիոն ծայրատներ,\nժ. վերին վերջույթի ամպուտացիոն ծայրատ՝ զուգակցված մեկ աչքի կուրու­թյան հետ,\n4) կոկորդի հեռացում,\n5) միզապարկի հեռացում,\n6) հաստ և ուղիղ աղու հեռացում՝ հակաբնական հետանցքի տեղադրումով,\n7) երկու աչքերի անվերադարձ կուրություն,\n8) երկու ակնագնդերի բացակայություն,\n9) խլության առաջացում, խոսքի բացակայությամբ,\n10) համակցված ողնաշար-ողնուղեղային վնասվածք տրավմա՝ ողնուղեղի սալ­ջարդով և ողնուղեղի ամբողջականության խախտումով (արտահայտված պարեզ­ներ 2 կամ ավելի ծայրանդամների, պարապլեգիա, հեմիպլեգիա, տրիպլեգիա, տետրապլեգիա),\n11) ծանր գանգուղեղային վնասվածքներ՝ ուղեկցվող հոգեկան կամ նյարդա­բա­նական արտահայտված համախտանիշներով՝ հոգեկան կամ շարժողական:\n«Նման վնասվածք կամ խեղում ստացած զինծառայողների տվյալների հավաքագրումն իրականացվում է ՀՀ պաշտպանության նախարարության կողմից՝ ՀՀ առողջապահության նախարարության միջոցով, վիրավոր զինծառայողների բժշկական օգնությանը և սպասարկմանը ներգրավված բժշկական կազմակերպություն­ներից:\nԱջակցության միջոցառման հնարավոր շահառուները ՀՀ պաշտպանության նախարարության ստորաբաժանումներ այցլելու լրացուցիչ կարիք չունեն:\nՉնայած դրան, այն անձինք ովքեր 2020 թվականի սեպտեմբերի 27-ին Ադրբեջանի սանձազերծած պատերազմի հետևանքով ստացել են վերը նշված վիրավորումներից որևէ մեկը՝ կարող են տվյալները (անուն, ազգանուն, հայրանուն, հեռախոսահամար և էպիկրիզի կամ էպիկրիզների պատճեններ) ուղարկել [email protected] էլեկտրոնային փոստի հասցեով»,- ասվում է հաղորդագրության մեջ:\n"
}