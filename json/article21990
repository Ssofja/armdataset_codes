{
    "title": "Բանակում նոր կարգով սնունդ մատուցող կազմակերպություններին կանխավճար կտրվի. վարչապետ |news.am|",
    "text": "news.am: Կառավարությունն իր այսօրվա՝ ապրիլի 2-ի նիստում որոշում կայացրեց, որով հնարավորություն տվեց զինված ուժերի սննդի պատրաստման  եւ մատուցման ծառայություն ապահովող կազմակերպությունների հետ գնման գործընթացն իրականացնել կանխավճար տրամադրելու միջոցով՝ այդ կազմակերպություների կողմից բանկային երաշխիք ներկայացնելու դեպքում:\nՀարցը ներկայացրեց պաշտպանության նախարար Դավիթ Տոնոյանը՝ նշելով. «Կանխավճարի մարումն իրականացվելու է ծառայությունների մատուցման հանձնման-ընդունման արձանագրությունների հիման վրա կատարվելիք վճարումներից 10%-ի չափով նվազեցնելու միջոցով:\nՈրոշման ընդունումը պայմանավորված է սննդի մատուցման պայմանագրերով նախատեսված եւ կազմակերպությունների կողմից ծառայությունների ապահովման նպատակով այլ ծախսերի կատարման պատճառով կազմակերպությունների մոտ առկա ֆինանսական բնույթի, ինչպես նաեւ կորոնավիրուսի համաճարակից բխող սահմանափակումների հետ կապված դժվարությունները հաղթահարելու հանգամանքով»,-ասաց նախարարը:\nՆա հավելեց, որ այդ կազմակերխպությունների առջեւ պայման է դրվել՝ որոշ սննդամթերքների պահուստներ ստեղծել:\nՎարչապետ Նիկոլ Փաշինյանը, խոսելով նախագծի մասին, կարեւորեց Զինված ուժերում զինվորների սննդի ապահովման նոր համակարգի ներդրումը, ինչը, նրա խոսքով, տեղավորվում է իրենց քաղաքական պարտավորության տրամաբանության մեջ: Վարչապետի խոսքով՝ ծնողը տղային բանակ ուղարկելուց հետո չպետք է ստիպված լինի հոգ տանել, որ որակյալ սնունդ ուղարկի նրան:\n«Այն զորամասերում, որտեղ այդ համակարգը ներդրված է, սննդի որակի էական անգամներով փոփոխություն ունենք: Բայց ես ուզում եմ ասել, որ երբ սկզբնական շրջանում այս նախագծի ներդրման նպատակահարմությունն էինք քննարկում, բոլորս գիտեինք, որ մտնում ենք մութ անտառ, որտեղ շատ պարամետրեր ի սկզբանե հայտնի չեն, կանխատեսելի չեն: Մենք ըստ էության պետք է զրոյից ստեղծեինք գոյություն չունեցող համակարգ»,- ասաց նա:\nՆիկոլ Փաշինյանը տեղեկացրեց, որ վերջին ամսվա ընթացքում չորս քննարկում են ունեցել, որոնք բովանդակալից են եւ շատ հարցեր են երեւան բերում ու լուծում:\n«Այս ամենի նպատակը՝ մեկն է, զինվորին ապահովել հնարավորինս բարձրորակ սննդով եւ քանի որ ընկերությունները այս ընթացքում ներդրումներ են արել եւ դրանք չեն փոխհատուցվել, ոչ մի կոպեկ փող չենք տվել, բայց կան նրբություններ, որ պետք է պարզաբանվեն. մենք քննարկումների արդյունքում որոշեցինք, որ որոշակի կանխավճար տրվի արդեն իսկ սեփական միջոցների հաշվին կատարված ներդրումների որոշակի մասի համար»,- ասաց նա եւ նշեց, որ այս նախագիծը բազմակողմանի քննարկումների արդյունք է:\nՊաշտպանության նախարար Դավիթ Տոնոյանը նշեց, որ կորոնավիրուսային իրավիճակը 5-6 այսպիսի կազմակերպության համար ծանր պայմաններ է ստեղծել է իրենց գործունեության հետ կապված:\nՆախագծով առաջարկվում է Պայմանագրերով սահմանված սննդի պատրաստման եւ մատուցման ծառայության բաղադրիչի (մեկ զինծառայողի մեկ օրվա 3000 դրամ վճարման ենթակա) մասով կանխավճարի հատկացում:\nԿանխավճարը կարող է տրամադրվել հաշվի առնելով Կազմակերպությունների առաջարկը՝ պարտադիր պայման սահմանելով կանխավճարի ապահովման բանկային երաշխիքի ներկայացումը: Կանխավճարի մարումը նախատեսվում է իրականացնել ծառայությունների մատուցման հանձնման-ընդունման արձանագրությունների հիման վրա կատարվելիք վճարումներից՝ 10%-ի չափով նվազեցնելու միջոցով:\n"
}