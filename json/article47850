{
    "title": "ԱԺ-ն երկրորդ ընթերցմամբ քննարկեց Հայաստանում չգրանցված դեղորայքի ներկրման հարցը |hetq.am|",
    "text": "hetq.am: Խորհրդարանում երկրորդ ընթերցմամբ քննարկվեց «Իմ քայլը» խմբակցության պատգամավոր Սիսակ Գաբրիելյանի հեղինակած «Դեղերի մասին» օրենքում փոփոխություններ կատարելու օրենսդրական նախաձեռնությունը: Այս փոփոխություններով ֆիզիկական անձինք հնարավորություն են ստանալու փոստային առաքանիների միջոցով պատվիրել ու ստանալ Հայաստանում գրանցում չունեցող դեղորայք:\n«Հաշվի առնելով կարանտինային պայմանները՝ կարծում եմ՝ բավականին օգտակար նախագիծ է»,- ասաց հիմնական զեկուցող Սիսակ Գաբրիելյանը:\nՆախագծի հարակից զեկուցող, ԱԺ առողջապահության և սոցիալական հարցերի մշտական հանձնաժողովի նախագահ Նարեկ Զեյնալյանը մանրամասնեց, որ քաղաքացին պետք է դիմի առողջապահության նախարարություն, և վերջինս մեկ օրվա ընթացքում պատասխանի:\n«Եթե այդ դեղը այդ պահին երկրում առկա չէ, կամ գրանցված է, բայց այդ պահին առկա չէ, քաղաքացին միաժամանակ կցում է բոլոր անհրաժեշտ փաստաթղթերը, և անձին տրվում է դեղի միանվագ ներկրման նախնական թույլտվություն: Այդ դեպքում քաղաքացին կարող է դեղ ներկրել և՛ առաքանու միջոցով, և՛ օնլայն պատվիրելու միջոցով»,-ասաց Զեյնալյանը:\nՎերջինիս խոսքով` այս փոփոխություններն արվում են այն բացը լրացնելու համար, որ կան բազմաթիվ դեղեր, որոնք գրանցված չեն Հայաստանում, բայց բժիշկների կողմից նշանակվում են:\nԱռողջապահության փոխնախարար Անահիտ Ավանեսյանն էլ հավելեց, որ փոփոխությունները կյանքի կոչվելու դեպքում քաղաքացիները կկարողանան ոչ միայն սահմանը հատելիս իրենց անհրաժեշտ դեղորայքը ներկրել, այլ նաև պատվիրել:\n"
}