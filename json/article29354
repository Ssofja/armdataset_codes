{
    "title": "ՄԱԿ-ի հովանու ներքո բանակցություններում համաձայնություն ձեռք բերվեց Լիբիայում զինադադար հաստատել |azatutyun.am|",
    "text": "azatutyun.am: ՄԱԿ-ի հովանու ներքո Ժնևում տեղի ունեցած բանակցությունների արդյունքում Լիբիայի հակամարտ կողմերը համաձայնել են երկրի ամբողջ տարածքում դադարեցնել կրակը։ Կողմերի զինված ուժերն ու բոլոր ռազմական խմբավորումները պետք է հետ քաշվեն ճակատային գծից ու վերադառնան զորանոցներ։ Արտասահմանցի վարձկանները 3 ամսվա ընթացքում պետք է լքեն Լիբիայի տարածքը։\nԺնևում ձեռք բերված համաձայնությունը ուժի մեջ է մտնում անմիջապես։\nԲանակցություններին մասնակցել են 5-ական բարձրաստիճան զինվորական հակամարտ կողմերից՝ Լիբիայի Ազգային համաձայնության կառավարությունից և Լիբիական ազգային բանակից, որի հրամանատարը գեներալ Խալիֆա Հաֆթարին է։\nԹուրքիան սիրիացի վարձկաններ է ուղարկել Ֆայիզ Սարաջի կառավարությանը սատարելու համար, իսկ Հաֆթարի բանակին, ըստ մամուլի հրապարակումների, օգնում են ռուսական «Վագներ» մասնավոր ռազմականացված ընկերության վարձկանները։\n"
}