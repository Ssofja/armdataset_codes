{
    "title": "Թուրքիայի խորհրդարանի կուսակցությունները ևս Հայաստանին մեղադրող հայտարարություններ են արել՝ բացի ԺԴԿ-ից\r\n |azatutyun.am|",
    "text": "azatutyun.am: Թուրքիայի խորհրդարանում ներկայացված քաղաքական կուսակցությունները ևս հայտարարություններ են արել արցախյան շփման գծում տեղի ունեցող ռազմական գործողությունների վերաբերյալ:\nԻշխանական կոալիցիայում գտնվող «Ազգայնական շարժում» կուսակցության նախագահ Դևլեթ Բահչելին պաշտոնական Երևանին մեղադրել է «Հարավային Կովկասում անկայունություն ստեղծող, զավթողական քաղաքականություն վարելու մեջ՝ հայտարարելով, թե ռազմական գործողությունների վերսկումը սպառնալիք է և՛ Ադրբեջանի, և՛ Թուրքիայի ազգային անվտանգությանը»:\nԸնդդիմադիր Ժողովրդա-հանրապետական կուսակցության խորհրդարանական խմբակցության ղեկավար Էնգին Օզքոչը միացել է իշխանական վերնախավի՝ Ադրբեջանին սատարող հայտարարություններին: Կուսակցության թվիթերյան էջում ևս Հայաստանին դատապարտող հրապարակումներ են արվել:\nԽորհրդարանական ուժերից միայն Ժողովուրդների դեմոկրատական կուսակցությունն է կոչ արել թուրքական իշխանություններին զերծ մնալ լարվածությունը թեժացնող գործողություններից: «Հայաստանի և Ադրբեջանի միջև սկսված բախումները կարող են վերածվել լայնածավալ պատերազմի: Թուրքիան պետք է միջնորդական ջանքեր գործադրի ոչ թե պատերազմի ծավալների մեծացման, այլ երկու երկրների միջև խաղաղության հաստատման ուղղությամբ», - ասված է կուսակցության հայտարարության մեջ:\n"
}