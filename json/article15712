{
    "title": "ԲՀԿ-ական պատգամավորն իր ընկերությանը փորձում է ազատել քրեական պատասխանատվությունից |civilnet.am|",
    "text": "civilnet.am: Կառավարության դեկտեմբերի 12-ի նիստի օրակարգում չզեկուցվող ընթացակարգով հարց է ընդգրկված, որով ԲՀԿ խմբակցության պատգամավորներ Սերգեյ Բագրատյանն ու Վարդան Վարդանյանը առաջարկում են փոփոխություն կատարել քրեական օրենսգրքի 205-րդ հոդվածում։ Սա վերաբերում է առանձնապես խոշոր չափերով հարկեր, տուրքեր չվճարելուն։ Պատգամավորները մասնավորապես փորձում են խոշոր չափի հարկային պարտավորություններ չկատարելու շեմը՝ ներկայում գործող 4 միլիոն դրամը, փոխարինել 15 միլիոն դրամով։ Պարզվում է՝ ԲՀԿ-ականների այս նախաձեռնության արդյունքում նրանցից Բագրատյանի հիմնադրմամբ ու մասնակցությամբ ստեղծված ընկերությունը կազատվի քրեական պատասխանատվությունից։\nԲՀԿ-ական պատգամավորները նախագծի հիմնավորման մեջ նշել են՝ տնտեսվարող սուբյեկտները օբյեկտիվորեն դժգոհում են, որ հարկային մարմինները չարաշահում են քրեական գործ հարուցելու իրենց լիազորությունը, իսկ քրեական գործերի հարուցումը վատ է անդրադառնում ներդրումային և բիզնես միջավայրի վրա։ Սերգեյ Բագրատյանն ու Վարդան Վարդանյանը ներկայացրել են նաև վիճակագրություն, ըստ որի՝ ՊԵԿ-ում հարուցված քրեական գործերը մեծաասամբ մեղադրական եզրակացությամբ դատարան չեն հասնում։\nԿառավարությունը բացասական եզրակացություն է ներկայացրել նախագծին։ Եզրակացության հիմնավորումից պարզ է դառնում, որ նախաձեռնության հեղինակ Սերգեյ Բագրատյանի հիմնադրած ընկերությունն անցնում է ՊԵԿ-ում հարուցված քրեական գործով և առանձնապես խոշոր չափի վնասի շեմի փոփոխության դեպքում կազատվի պատասխանատվությունից։\nԿառավարության հիմնավորման մեջ մասնավորապես ասված է. «Քննչական մարմինների կողմից ներկայացված գրություններից պարզ է դարձել, որ ներկայում քննչական մարմիններից մեկի վարույթում է գտնվում «ԲիԷսԲի» ՍՊԸ-ի կողմից (որի հիմնադիրը Սերգեյ Բագրատյանն է) հարկման հիմք հանդիսացող փաստաթղթեր չներկայացնելու, ինչպես նաև այդ փաստաթղթերում ակնհայտ խեղաթյուրված տվյալներ մտցնելու միջոցով առանձնապես խոչոր չափերով հարկերը վճարելուց չարամտորեն խուսափելու (Օրենսգրքի 205-րդ հոդված) դեպքի առթիվ հարուցված քրեական գործը: Արդարադատության նախարարության իրավաբանական անձանց պետական ռեգիստրի էլեկտրոնային համակարգում առկա տվյալների ուսումնասիրությունից պարզ է դարձել, որ «ԲիԷսԲի» ՍՊԸ-ի հիմնադիր Սերգեյ Պապաշի Բագրատյանի բաժնեմասի չափը ներկայում կազմում է 1,98%:Հիմքում ունենալով վարույթն իրականացնող մարմնի կողմից տրամադրված տեղեկատվությունը՝ հարկ է նշել, որ օրենսդրական նախաձեռնությամբ առաջարկվող փոփոխության կատարման դեպքում վերոնշյալ քրեական գործը, ըստ էության, ենթակա կլինի կարճման»:\n«ԲիԷսԲի» ընկերությունը ըստ Հետքի՝ Եղեգիս գետի վրա ունի հէկ, որը կառուցվել է այն ժամանակ, երբ Սերգեյ Բագրատյանը Վայոց ձորի մարզպետն էր։ Նույն լրատվամիջոցի հրապարակումների համաձայն՝ հէկի կառուցման շինաշխատանքները սկսվել են առանց բնապահպանական փորձաքննության եզրակացության։\nՇարունակությունը՝ civilnet.am-ում\n"
}