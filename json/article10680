{
    "title": "ՀՀ-ԵՄ համաձայնագիրը 28 պետությունից վավերացրել է 23-ը. Արման Եղոյան |aysor.am|",
    "text": "aysor.am: Այս տարի ՀՀ-ԵՄ համաձայնագիրը վավերացրել է 15 երկիր, ԱԺ-ում, լրագրողների հետ հանդիպմանն ամփոփելով տարին, ասաց ԱԺ եվրոպական ինտեգրման հարցերով մշտական հանձնաժողովի նախագահ, «Իմ քայլի» պատգամավոր Արման Եղոյանը:\n«Եթե սրան գումարենք նախորդի տարի համաձայանգիրը վավերացրած 8 երկրները, կստանանք 23 երկիր, ուստի ԵՄ անդամ 28 պետություններից մնացել են 5-ը, որոնք դեռ չեն ավարտել վավերացման գործընթացը: Իտալիայի դեպքում սենատն է վավերացրել, հիմա հերթը ներկայացուցիչների պալատինն է: Մյուս 4-ը՝ Հունաստանն է, Ավստրիան, Իսպանիան և Պորտուգալիան», - ասաց Եղոյանը:\nՎերջինս նշեց, որ չվավերացված երկրներն այս տարի զբաղված են եղել իրենց հերթական, որոշ դեպքերում էլ արտահերթ խորհրդարանական ընտրություններով, մինչդեռ նախատեսվում է առաջիկայում հասնել համաձայանգրի վավերացման.\n«Կապի մեջ ենք այնտեղի մեր ներկայացուցիչների հետ: Առաջիկա ամիսներին բոլոր այս պետություններում գործընթացը կհասնի իր ավարտին», - ասաց պատգամավորը:\n"
}