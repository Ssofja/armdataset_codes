{
    "title": "Գերմանիան շարունակում է աջակցել ԵԱՀԿ ՄԽ համանախագահությանը՝ կարևորելով Հելսինկիի հիմնարար սկզբունքները\r\n\r\n |armenpress.am|",
    "text": "armenpress.am: Գերմանիայի Դաշնային Հանրապետության կառավարությունը շարունակում է աջակցել ԵԱՀԿ Մինսկի խմբի համանախագահների դիվանագիտական ջանքերին` կարևորելով տարածքային ամբողջականության, հակամարտությունների խաղաղ կարգավորման և ժողովուրդների ինքնորոշման հիմնարար սկզբունքները:\n«ԵԽԽՎ-ում Գերմանիայի կանցլեր Անգելա Մերկելի հայտարարությունը որոշակի մեկնաբանությունների տեղիք է տվել։ Նախկինում Գերմանիան սատարում էր ԵԱՀԿ Մինսկի խմբի համանախագահության կարգավորման սկզբունքները, այդ թվում՝ ինքնորոշման իրավունքը։ Փոխվե՞լ է արդյոք Գերմանիայի դիրքորոշումը Ադրբեջանի կողմից ուժի կիրառումից հետո» «Արմենպրես»-ի հարցին ի պատասխան այս մասին հայտարարել է ԳԴՀ կառավարության խոսնակը, անդրադառնալով Եվրոպայի խորհրդի խորհրդարանական վեհաժողովում Գերմանիայի կանցլեր Անգելա Մերկելի հայտարարությանը:\n«Դաշնային կանցլերը ԵԽԽՎ-ում ունեցած իր ելույթում անդրադարձել է միջազգային իրավունքի կարևորությանը: Ղրիմի և Լեռնային Ղարաբաղի մասին այս համատեքստում համատեղ նշումը նախ և առաջ պետք է հասկանալ, որ դաշնային կառավարությունը երկու դեպքերում էլ մերժում է ուժը և ուժի կիրառումը՝ որպես հակամարտության կարգավորման միջոց: Դաշնային կառավարությունը շարունակում է աջակցել ԵԱՀԿ Մինսկի խմբի համանախագահների դիվանագիտական ջանքերին՝ Հելսինկիի հիմնարար երեք սկզբունքների հիման վրա, որոնք են՝ տարածքային ամբողջականությունը, խնդիրների խաղաղ կարգավորումը և ժողովուրդների ինքնորոշման իրավունքը»,- նշել է կառավարության խոսնակը:\n"
}