{
    "title": "Հայաստանի կառավարությունը տեղյակ չէ, թե խաղաղության ինչ պայմանագրի մասին է խոսում Ալիևը |hetq.am|",
    "text": "hetq.am: Հայաստանի Հանրապետության կառավարությունը տեղյակ չէ, թե խաղաղության ինչ պայմանագրի մասին է խոսում Ադրբեջանի նախագահ Իլհամ Ալիևը։ Այդ մասին հայտնել է ՀՀ կառավարությունը` վարչապետ Նիկոլ Փաշինյանին ուղղած հարցմանն ի պատասխան։ \nՀիշեցնենք, որ այս տարվա հուլիսի 22-ին, ադրբեջանական լրատվամիջոցներին տված հարցազրույցի ժամանակ, Իլհամ Ալիևը հայտարարել էր, թե ադրբեջանական կողմը Հայաստանին առաջարկել է սկսել սահմանազատման բանակցություններ և կնքել խաղաղության պայմանագիր։ «Մենք Հայաստանին օրակարգ ենք ուղարկել` խաղաղության պայմանագիր: Թող ասեն, որ չեն ուզում, թող հրաժարվեն: Ես իմ կողմից բազմիցս ասել եմ, հիմա էլ կրկնում եմ` Ադրբեջանը պատրաստ է այս հարցի շուրջ բանակցությունների: Պատերազմն ավարտվել է, ուզո՞ւմ եք խաղաղություն, կարծես թե` այո, ուրեմն` ճանաչեք Ադրբեջանի տարածքային ամբողջականությունը, թող ստորագրվի խաղաղության պայմանագիր և լուծվի սահմանազատման հարցը»,- հայտարարել էր Ալիևը։\nԱլիևի հայտարարությունից ստացվում է, որ արդեն իսկ գոյություն ունի Ադրբեջանի կողմից մշակված խաղաղության փաստաթղթի նախնական տարբերակ, հավանաբար ռուսական և թուրքական կողմերի ներգրավվածությամբ, որն ուղարկվել է հայկական կողմին քննարկման համար։ ՀՀ կառավարությունը, փաստորեն, հերքում է նման փաստաթղթի գոյությունը։ \nՍա կարելի էր համարել Ադրբեջանի նախագահի հերթական ռազմատենչ հայտարարությունը, եթե Հայաստանի Պաշտպանության նախարարությունն իր հաղորդագրություններից մեկում չհրապարակեր մի հանգամանք, որը մինչ այդ անհայտ էր և չէր բարձրաձայնվել որևէ մակարդակով։ Մասնավորապես, ՀՀ պաշտպանական գերատեսչության հուլիսի 28-ի հաղորդագրություններից մեկում, որը վերաբերում էր հայ-ադրբեջանական շփման գծի Սոթք-Վերին Շորժա հատվածում ընթացող մարտերին, նշվում է. «Հակառակորդը, ՌԴ մայրաքաղաք Մոսկվայում նախատեսվող բանակցություններից առաջ, նախահարձակ մարտական գործողություններ է սկսել ՀՀ սահմանների վրա` Սոթքից մինչև Վերին Շորժա հատվածում։ Ծավալվել են մարտական գործողություններ, ընթանում է ինտենսիվ փոխհրաձգություն»։\nՇարունակությունը՝ hetq.am-ում\n"
}