{
    "title": "Կառավարությունը հաստատեց կորոնավիրուսի տնտեսական հետևանքների չեզոքացման 20-րդ միջոցառումը և դրա շրջանակներում աջակցության տրամադրման կարգը",
    "text": "Կառավարությունը հաստատեց կորոնավիրուսի տնտեսական հետևանքների չեզոքացման 20-րդ միջոցառումը և դրա շրջանակներում աջակցության տրամադրման կարգը: \nՄիջոցառման նպատակն է օժանդակել կորոնավիրուսի տարածման հետևանքով մասնավոր հատվածի տուժած ոլորտների վարձու աշխատողներին, քաղաքացիաիրավական պայմանագրով աշխատողներին և անհատ ձեռնարկատերերին:\nՏուժած ոլորտներ են համարվում հետևյալ գործունեության տեսակները՝\n\nհյուրանոցային և հյուրատնային ծառայություններ.հանրային սննդի ծառայություններ.\nզբոսաշրջային ծառայություններ.\nնախադպրոցական կրթություն (մասնավոր մանկապարտեզներ).\nսպորտի բնագավառում գործունեություն (սպորտային ակումբներ, լողավազաններ).\nզվարճությունների և հանգստի կազմակերպման այլ գործունեություն.\nկինոթատրոնների գործունեություն.\nլուսանկարչության բնագավառում գործունեություն.\nավտոմեքենաների և այլ առարկաների վարձույթ.\nկրթական գործունեություն մշակույթի, երաժշտության, սպորտի, պարի բնագավառում.\nստեղծագործական, արվեստի և հանդիսադիր ներկայացումների կազմակերպման բնագավառում գործունեություն.\nխաղատների գործունեություն։ \n\nՎարձու աշխատողները (այդ թվում քաղաքացիաիրավական պայմանագրով աշխատողները), շահառու են հանդիսանում այն դեպքում, եթե 2020 թվականի մարտի 1-ից մինչև հունիսի 15-ը ընկած ժամանակահատվածում առնվազն 1 օր աշխատանքային կամ քաղաքացիաիրավական հարաբերությունների մեջ են գտնվել Տուժած ոլորտի գործատուի հետ (այդ թվում՝ եթե 2020 թվականի հունիսի 15-ի դրությամբ գործատուն լուծարվել է կամ դադարեցրել է գործունեությունը)։Անհատ ձեռնարկատերերը շահառու են հանդիսանում այն պարագայում, եթե 2020 թվականին գործունեություն են ծավալել Տուժած ոլորտում: Անհատ ձեռնարկատերերը շահառու են հանդիսանում՝ անկախ 2020 թվականի  1-ին եռամսյակում իրացման շրջանառության չափից։\nԱջակցությունը տրամադրվում է միանվագ՝ նվազագույն աշխատավարձի չափով: Այն ստանալու համար պետք է լրացնել էլեկտրոնային դիմում https://dimum.ssa.am/  կայքում։\n"
}