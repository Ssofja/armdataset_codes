{
    "title": "ԱԱԾ-ն թվայնացնում է բոլոր փաստաթղթերը. Մարտի 1-ի փաստաթղթերի վերականգնման խնդիր չկա |armenpress.am|",
    "text": "armenpress.am: ՀՀ ազգային անվտանգության ծառայությունը թվայնացնում է ինչպես առկա նյութերը, այնպես էլ արխիվը. այս պահին Մարտի 1-ին առնչվող փաստաթղթերի վերականգնման խնդիր չկա: Այս մասին ԱԺ ամբիոնից վստահեցրեց ԱԱԾ տնօրենի պաշտոնակատար Էդուարդ Մարտիրոսյանը՝ պատասխանելով անկախ պատգամավոր Արման Բաբաջանյանի հարցին:\nԱրման Բաբաջանյանը հետաքրքրվեց 2008 թվականի մարտի 1-ի դեպքերին վերաբերող կորած և վերականգնված նյութերից: Նա հետաքրքրվեց, թե նյութերը, որոնք ԱԱԾ-ի ձեռքի տակ են, թվայնացվո՞ւմ են, որպեսզի այդպիսի կորուստներ չլինեն:\n«Թվայնացման գործընթացը մեզ մոտ բավականին տևական ժամանակ՝ մի քանի տարի է, ինչ իրականացվում է: Մենք թվայնացնում ենք նաև մեր արխիվները: Թվայնացման գործընթացը շարունակվում է: Իսկ Մարտի 1-ին վերաբերող գործերի հետ կապված, փաստաթղթերի վերականգման խնդիր մենք այս պահի դրությամբ այդտեղ չենք տեսնում »,-ասաց Մարտիրոսյանը:\nԲաբաջանյանի մյուս հարցն առնչվում էր քննարկվող «Անկախ պետությունների համագործակցության շրջանակներում ահաբեկչության և ծայրահեղականության այլ բռնի դրսեւորումների, ինչպես նաև դրանց ֆինանսավորման դեմ պայքարի ոլորտում տեղեկության փոխանակման մասին» համաձայնագրին: Նա հետաքրքրվեց, թե արդյոք կարող է այնպես լինել, որ ԱՊՀ գործընկերներից որևէ մեկի հետ տեղեկություն փոխանակվի, և այդ տեղեկությունն առանց ՀՀ ԱԱԾ տնօրենի իմացության փոխանցվի Ադրբեջանին:\nՄարտիրոսյանը արձագանքեց՝ համաձայնագրի հոդված 8-ով կարգավորվում է այդ հարցը: «Առանց մեր գրավոր համաձայնության իրավունք չունեն տվյալներ տրամադրել 3-րդ կողմին»,-ասաց նա:\nԴեռ նախորդ տարվա օգոստոսին հայտնի էր դարձել, որ ԱԱԾ-ի անհետացած փաստաթղթերի մեծ մասը վերականգնվել է, փոխանցվել է Հատուկ քննչական ծառայություն ու միացվել է Մարտի 1-ի գործի քննությանը։ Անհետացած փաստաթղթերի մեծ մասը վերաբերել է Մարտի 1-ին։ \n"
}