{
    "title": "Ալիևը մեղադրել է Հայաստանին պատերազմի պատրաստվելու մեջ",
    "text": "Ադրբեջանի նախագահ Իլհամ Ալիևը հնչեցրել է մեղադրանքներ, թե Հայաստանը պատրաստվում է պատերազմի ղարաբաղյան հակամարտության տարածքում, քանի որ այնտեղ նկատվում են ՀՀ ԶՈւ կուտակումներ։ \nԲացի այդ, Ալիևը մեղադրել է Հայաստանի վարչապետ Նիկոլ Փաշինյանին հակամարտության տարածքում միտումնավոր սադրանքներ կազմակերպելու մեջ, մասնավորապես՝ Լեռնային Ղարաբաղի բնակեցում, ինչը ադրբեջանական կողմի կարծիքով, հակասում է միջազգային նորմերին։ \n«Սա սադրանք է, մեզ սադրում են», - ասել է Ալիևը ադրբեջանական հեռուստաալիքներին տված հարցազրույցի ժամանակ։ \nԱլիևն ավելացրել է, որ Ադրբեջանը չունի որևէ ռազմական նպատակ Հայաստանի տարածքում, սակայն եթե լինի սադրանք, Բաքվի համար այլևս ոչ մի սահմանափակում չի լինի։ \n «Եթե նրանք անտեսում են միջազգային իրավունքը, ապա ինչու մե՞նք պետք է հետևենք դրան, մենք էլ կանտեսենք, սակայն դա վատ ավարտ կունենա նրանց համար», - ասել է Ադրբեջանի նախագահը։ \nՆա նաև հուլիսյան բախումները հայ – ադրբեջանական սահմանին անվանել է Հայաստանի կողմից սադրանք, որի նպատակն էր ստուգել ՀԱՊԿ գործընկերների արձագանքը։ \nԱլիևը նաև հայտարարել է, որ Հայաստանը պատրաստվում է նոր մեծ պատերազմի։ «Մենք ունենք օպերատիվ հետախուզական տվյալներ», - ասել է Ալիևը՝ ավելացնելով, որ այս պահին դեռ չի կարող հայտնել մանրամասներ։\n"
}