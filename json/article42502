{
    "title": "Գոտիները պետք է ձգել, բյուջեի ծախսերն ուղղել խիստ արդյունավետ ուղղություններով. ԼՀԿ պատգամավոր |1lurer.am|",
    "text": "1lurer.am: 2021-ի պետբյուջեի նախագիծը, որը մշակվել է Արցախյան պատերազմից առաջ, չի արտացոլում ներկայիս իրողությունները և մարտահրավերները: Այդ մասին խորհրդարանում նախագծի քննարկման ժամանակ հայտարարեց «Լուսավոր Հայաստան» խմբակցության անդամ Արկադի Խաչատրյանը: \n«Հուսալքությունը և հուսահատությունը, տնտեսական անորոշություններն իրենց արտացոլումն են գտնում քաղաքացիների և տնտեսվարողների վարքագծի, տնտեսական որոշումների վրա, և այս անկայունյության պայմաններում չենք կարող խոսել տնտեսության և արդյունաբերության արդիականացման մասին: Պատերազմն իր ազդեցությունը թողեց նաև մեր ժողովրդագրական վիճակի վրա: Եվ եթե այս պայմաներում շատ արագ չկարողանանք կարգավորել իրավիճակը, դա կբերի նաև արտագաղթի»,- ասաց պատգամավորը:\nՆա նշեց, որ պետք է փոխել միջավայրը, կայունացնել երկրում իրավիճակը, որը կփոխի մարդկանց վարքագիծը:\n«Միջոցառումները պետք է կատարվեն շատ արագ՝ պետք է ապահովել քաղաքական կայունություն և համերաշխություն, այլապես կարող է լինել նաև տնտեսական աղետ»,- ընդգծեց Խաչատրյանը՝ հավելելով. «Գոտիները պետք է ձգել, ծախսերն ուղղել խիստ արդյունավետ ուղղություններով, մեր երկրին անվտանգային նոր ռազմավարություն է պետք, լուծումը անցումային տեխնոկրատ կառավարության ստեղծումն է, որը կկարողանա մոբիլիզացնել բոլոր կարող ուժերը՝ առանց սևի և սպիտակի»:\n"
}