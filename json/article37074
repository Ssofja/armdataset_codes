{
    "title": "Մարդկությունը հնարավոր է չվերադառնա նախկին կենսաձևին․ Առողջապահության համաշխարհային կազմակերպություն |hetq.am|",
    "text": "hetq.am: Առողջապահության համաշխարհային կազմակերպության կորոնավիրուսի դեմ պայքարի հատուկ հարցերով ներկայացուցիչ Դևիդ Նաբարոն  հայտարարել է, որ, հնարավոր է, մարդկանց կյանքն այլևս նախկինի պես չի լինի, քան COVID-19 կորոնավիրուսի պանդեմիայից առաջ։ Նա նշել է, որ մարդկությունն ստիպված կլինի համակերպվել նոր իրողություններին։\n«Մենք կփոխենք մեր վարքագիծը, որպեսզի նվազեցնենք այն սպառնալիքը, որից կախված ենք յուրաքանչյուրս։ Մենք գիտենք, որ որոշ վայրերում այն բարդ կլինի։ Բայց մենք կսովորենք և հանգստանալ, և աշխատել, և շփվել, և ժամանակ անցկացնել մտերիմների հետ։ Փաստացի, այն կդառնա մեր կյանքի մի մասը»,- հավելել է Նաբարոն։ \nԸնդհանուր առմամբ, ԱՀԿ-ի գնահատականներով, իրավիճակը նման կլինի ՁԻԱՀ-ին։ Գիտնականները կգտնեն թերապիայի մեթոդներ, սակայն վիրուսը որևէ տեղ չի անհետանա։ ԱՀԿ-ում կարծում են, որ կորոնավիրուսի տարածման նկատմամբ ամբողջական վերահսկողություն հաստատելու համար մարդկությանն անհրաժեշտ կլինի առնվազն հինգ տարի։\nԴեղամիջոցների եվրոպական գործակալությունը հայտարարել է, որ լավատեսական բոլոր գնահատականներով կորոնավիրուսի պատվաստանյութը կհայտնաբերվի մոտ մեկ տարի անց։ Գործակալության ղեկավար Մարկո Կավալերին հայտնել է, որ կասկածներ ունի պատվաստանյութի, մինչև սեպտեմբեր ամիս, մշակվելու վերաբերյալ։\nՆաբարոն համաձայնվել է, որ նույնիսկ պատվաստանյութի հայտնաբերման պարագայում կպահանջվի բավականաչափ երկար ժամանակ, որպեսզի աշխարհը տեսնի դրական արդյունքները։ «Անհրաժեշտ է պատվաստանյութը կիրառել երկրագնդի ողջ բնակչության վրա, իսկ դա մեծ նախագիծ է։ Այդ իսկ պատճառով պատրաստվեք, որ պատվաստանյութը մեզ մոտ կհայտնվի մոտ երկուսուկես տարի անց»,- նշել է ԱՀԿ-ի հատուկ ներկայացուցիչը։\n"
}