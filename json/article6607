{
    "title": "Կառավարության սուբվենցիոն ծրագրով Կոտայքի մարզի Բալահովիտ համայնքում այս տարի հիմքից կկառուցվի նոր մանկապարտեզի շենք",
    "text": "Կառավարության 2020 թվականի սուբվենցիոն 3 ծրագրերի շրջանակներում Կոտայքի մարզի Բալահովիտ համայնքում այս տարի նախատեսված են\n\nՆոր մանկապարտեզի շենքի կառուցում\nՀամայնքային փողոցների ասֆալտապատում\nԱրտաքին լուսավորության ցանցի կառուցում:\n\nԱնդրադառնալով մանկապարտեզի շենքի կառուցմանը՝ ընդգծենք,  որ այս համայնքում երբևէ մանկապարտեզ չի գործել, և համայնքի փոքրիկները ստիպված են եղել հաճախելու հարևան համայնքների մանկապարտեզներ:\nԲալահովիտ կատարած աշխատանքային այցերի ընթացքում Կոտայքի մարզպետի բազմաթիվ քննարկումների առանցքը եղել է այս համայնքում օր առաջ լուծելու մանկապարտեզի հարցը և այս ուղղությամբ  մարզային իշխանությունների կողմից  իրականացված ջանքերը տվել են սպասելի արդյունքներ և պետական բյուջեի աջակցությամբ այս տարի Բալահովիտում վերջապես հիմքից կմեկնարկեն մանկապարտեզի շենքի կառուցման աշխատանքները:\nՇուրջ 146.526.000 դրամ նախագծանախահաշվային արժեքով կառուցվող շենքը գործելու է երկու խմբով:\nԲալահովիտն ամենակարճ ժամանակահատվածում կունենա 70 երեխայի համար նախատեսված նոր ու բարեկարգ մանկապարտեզ, որը ոչ միայն կլուծի երեխաների՝ այլ համայնքների մանկապարտեզներ հաճախելու հարցը, այլև կբարելավի բնակիչների սոցիալ-կենցաղային պայմանները։\nՄանկապարտեզը համայնքին կապահովի մոտ 10-15 հիմնական և ժամանակավոր աշխատատեղերով։\nԲացի նոր մանկապարտեզի կառուցման ծրագրից, այս համայնքում երկու առանձին ծրագրեր են հաստատվել, որոնցից մեկի շրջանակում Բալահովիտում արդեն իսկ իրականացվել են ներհամայնքային փողոցների կապիտալ ասֆալտապատման աշխատանքներ. առանձին ծրագրով առաջիկայում կմեկնարկեն նաև 2-րդ փողոցի արտաքին լուսավորության ցանցի կառուցման աշխատանքները:\nՄեր համայնքներում շինարարական աշխույժ եռուզեռը մեկնարկում է:\n"
}