{
    "title": "«Եվրատեսիլի» ղեկավարները մայիսին կայանալիք համերգ են կազմակերպել\r\n |armtimes.com|",
    "text": "armtimes.com: «Եվրատեսիլ» երգի միջազգային մրցույթի ղեկավարները երաժշտասերների համար համերգ են կազմակերպել: Այս մասին հայտնում է Եվրոպական հեռարձակողների միության պաշտոնական կայքը: Նշվում է, որ այն տեղի է ունենալու մայիսի 16-ին եւ հեռարձակվելու է մրցույթի պաշտոնական յութուբյան ալիքով:\nՀամերգի խորագիրը լինելու է «Եվրոպան փայլում է»: Բոլոր 41 արտիստները, որոնք այս տարի պետք է մասնակցեին «Եվրատեսիլ 2020»-ին, իրենց բնակավայրերից կմիանան իրար ու երգ կկատարեն: Մասնակցելու են նաեւ նախորդ տարիների հայտնի կատարողներ: Ուղիղ եթերով հեռարձակվող շոուն տեւելու է մոտ 2 ժամ:\n«Եվրատեսիլ 2020»-ի 2 կիսաեզրափակիչները եւ եզրափակիչը պետք է տեղի ունենային համապատասխանաբար մայիսի 12-ին, 14-ին ու 16-ին հոլանդական Ռոտերդամ քաղաքում: Մրցույթն իր 64 տարվա պատմության մեջ առաջին անգամ չեղարկվեց կորոնավիրուսի տարածման պատճառով: Հայաստանը պետք է ներկայացներ Աթենա Մանուկյանը իր «Chains on You» երգով:\n"
}