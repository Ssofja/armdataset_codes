{
    "title": "Մանվել Գրիգորյանի ոտքերը 70-90 %-ով դարձել են անզգա․ պաշտպանական կողմը միջնորդում է փոխել խափանման միջոցը |pastinfo.am|",
    "text": "pastinfo.am: Երեւանի ընդհանուր իրավասության դատարանում քիչ առաջ մեկնարկեց Մանվել Գրիգորյանի եւ նրա կնոջ՝ Նազիկ Ամիրյանի գործով դատական նիստը։Նշենք, որ Մանվել Գրիգորյանը նիստին ներկա է․ նա անվասայլակով բերվեց դատարան, եւ բժիշկները նրան թթվածնային սարք միացրին։\nԴատարան ժամանեց նաեւ Մանվել Գրիգորյանի բժիշկը։\nՀիշեցնենք, որ նախորդ դատական նիստի պաշտպանները միջնորդել էին նիստը քննել դռնփակ՝ պատճառաբանելով, որ գործի ողջ նյութերն ուսումնասիրելով՝ եկել են այն եզրակացության, որ դրանում առկա տեղեկությունների հրապարակումը չի բխում պետության շահերից։ Մեղադրող կողմն առարկել էր նշված միջնորդության դեմ՝ պնդելով, որ քրեական գործն իր ողջ ծավալով չի կարող փաստել, որ քրեական գործում ապացույց հանդիսացող տեղեկությունները պարունակում են ռազական գաղտնիք: Դատարանը մերժել էր ներկայացված միջնորդությունը։\nՆախորդ դատական նիստին հանվել էր նաեւ Մանվել Գրիգորյանի կենսաթոշակի վրա դրված արգելանքը։\n«Փաստինֆո»-ի հաղորդմամբ՝ նիստի մեկնարկին պաշտպանական կողմը միջնորդություն ներկայացրեց Մանվել Գրիգորյանի փախանման միջոց կալանավորումը անհապաղ վերացնելու մասին։ Պաշտպաններից Լեւոն Մնացականյանը թվարկելով Առողջապահության նախարարության հունիսի 11-ի հրամանով կազմակերպված կոնսիլումի արդյունքում ախտորոշված մի շարք հիվանդություններ՝ նշեց, որ Մանվել Գրիգորյանի մոտ գնահատվել է վիճակի վատթարացում․ «Մանվել Գրիգիորյանի ոտքերը ուռած են, հոսանքի լարմամբ ախտորոշվել է, որ 70-90 տոկոս դարձել են անզգա, եւ ՀՀ լավագույն բժիշկները չեն կարողանում վիճակը բարելավել։ \nՆրա մոտ ախտորոշվել է նաեւ հուզական, մտավոր անկայունություն, շարժումների արգելակում, անտարբերություն, ինչը հանգեցրել է սթրեսային խանգարման»։Պաշտպանի խոսքով՝ թե Նաիրի բկ-ն եւ թե Գրիգոր Լուսավորիչ բկ-ն, հաշվի առնելով Գրիգորյանի ծանր վիճակը, գտել են, որ անհրաժեշտություն կա, որ նա 24-ժամյա ռեժիմով ունենա երկու խնամակալ՝ հարազատների հերթափոխի առկայությամբ, ինչը ՔԿՀ պետի կողմից մերժվել է։\nՊաշտպանի պնդմամբ՝ Գրիգորյանը տառապում է այնպիսի հիվանդություններով, որոնք նրա կյանքին վտանգ են սպառնում։\nԼեւոն Մնացականյանն ընդգծեց, որ եթե անգամ դատարանը գտնի, որ առկա պայմաններում կալանավորման հիմքեր ամեն դեպքում կան, ապա իրենք միջնորդում են 10 միլիոն գրավի դիմաց ազատ արձակել նրան։\nՊաշտպան Արսեն Մկրտչյանն էլ խնդրեց դատարանին բավարարել միջնորդությունը՝ թույլատրելով, որ քիչ թե շատ առողջությունը կորցրած իրենց պաշտպանյալի հետ կարողանան գոնե պաշտպանության իրավունքը իրացնել։\n"
}