{
    "title": "Ուհանի իշխանությունները 11-շաբաթյա կարանտինից հետո չեղարկել են քաղաքից դուրս գալու արգելքը |tert.am|",
    "text": "tert.am: Չինաստանի Հուբեյ կենտրոնական նահանգի Ուհան քաղաքի իշխանությունները չեղարկել են քաղաքից դուրս գալու արգելքը:\nԻնչպես հայտնում է ТАСС գործակալությունը՝ հղում անելով տեղի աղբյուրին, արգելքը դադարել է գործել չորեքշաբթի օրվանից (երևանյան ժամանկով երեքշաբթի՝ 20:00-ից):  Քաղաքը, որտեղից դեկտեմբերին սկսել էր տարածվել նոր տեսակի կորոնավիրուսի վարակը, փակ է եղել 11 շաբաթ:\nԿորոնավիրուսի տարածման պատճառով հունվարի 23-ից քաղաքը կարանտինի մեջ է գտնվել. տրանսպորտային հաղորդակցությունն Ուհանի հետ դադարեցվել էր, իսկ տեղի բնակիչներին արգելվել էր լքել քաղաքի տարածքը: Քաղաքի ներսում հասարակական տրանսպորտի գործունեությունը նույնպես ժամանակավորապես դադարեցվել էր:\nՀիշեցնենք, որ ավելի վաղ հաղորդվող տվյալների համաձայն՝ Չինաստանում այսօր կորոնավիրուսից մահացության դեպք չի գրանցվել:\nՎերջին տվյալների համաձայն՝ ողջ աշխարհում կորոնավիրուսից մահացել է ավելի քան 80 000 մարդ, վարակվել ավելի քան 1.4 մլն-ը:\n"
}