{
    "title": "Ինչ փոփոխություններ են առաջարկվում «Բաժնետիրական ընկերությունների մասին» օրենքում |hetq.am|",
    "text": "hetq.am: Էկոնոմիկայի նախարարությունն առաջարկում է  փոփոխություններ կատարել «Բաժնետիրական ընկերությունների մասին» օրենքում։ Մասնավորապես՝ քննարկման ներկայացված նախագծով նախարարությունն առաջարկում է շահագրգռվածություն ունեցող բաժնետերին իրավունք չտալ ներկա գտնվել շահագրգռվածության առկայությամբ գործարքների վերաբերյալ ժողովի որոշումների քննարկմանը կամ քվեարկությանը։ \nԳործող կարգով՝ որոշումը գործարք կնքելու մասին, որում առկա է շահագրգռվածությունը, ընդունվում է ժողովի կողմից, եթե`\nա) գործարքով վճարման ենթակա գումարը կամ գործարքի առարկա հանդիսացող գույքի` հաշվարկված շուկայական արժեքը հավասար է ընկերության ակտիվների արժեքի առնվազն 10 տոկոսին,\nբ) գործարքը և/կամ մի շարք փոխկապակցված գործարքներ կնքվում են ընկերության քվեարկող բաժնետոմսերի կամ քվեարկող բաժնետոմսերի փոխարկվող ընկերության այլ արժեթղթերի տեղաբաշխման նպատակով, և որոնց քանակն ավելի է ընկերության` արդեն տեղաբաշխված քվեարկող բաժնետոմսերի քանակի 2 տոկոսից:\nՄեկ այլ փոփոխությամբ առաջարկվում է բաժնետերերի ժողովի գումարման մասին բոլոր բաժնետերերին ծանուցել առնվազն 21 օր առաջ՝ անկախ բաժնետերերի քանակից: Նշենք, որ այժմ այդ պահանջը տարածվում է միայն հիսունից ավելի բաժնետեր ունեցող ընկերությունների վրա, ինչի արդյունքում մինչև և ներառյալ հիսուն բաժնետեր ունեցող բաց բաժնետիրական ընկերություններում ծանուցման ժամկետը սահմանվում է կանոնադրությամբ։\n«Նախագծի մշակումը պայմանավորված է փոքր բաժնետերերի շահերի պաշտպանության ապահովման, ինչպես նաև Համաշխարհային բանկի «Գործարարություն» զեկույցի «փոքր բաժնետերերի շահերի պաշտպանություն» ցուցչի մասով Հայաստանի դիրքի առաջընթացի ապահովման նպատակով»,-հայտնել է էկոնոմիկայի նախարարությունը:\n"
}