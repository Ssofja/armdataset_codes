{
    "title": "Ռիսկերի գնահատման թերությունները Լիդիանի ներկայացրած ՇՄԱԳ-ում",
    "text": "Վաղը՝ սեպտեմբերի 4-ին,  Շրջակա միջավայրի նախարարությունը կհրապարակի «Լիդիան Արմենիա»-ի ներկայացրած ՇՄԱԳ-ի վերաբերյալ եզրակացությունը։ ELARD միջազգային փորձագիտական  ընկերության հետ տեսակոնֆերանսի վերջում Էրիկ Գրիգորյանը նշեց, որ սպասում են Գիտությունների ազգային ակադեմիայի կարծիքին, որը կստանան մինչ սեպտեմբերի 4-ը։\nՎերոնշյալից ելնելով՝ որոշեցինք զրուցել ԳԱԱ Երկրաբանական գիտությունների ինստիտուտի ռիսկերի  և աղետների  կառավարման փորձագետ Լիլիթ Գևորգյանի հետ, ով նշեց մի շարք թերություններ «Լիդիան Արմենիա»-ի ներկայացրած ՇՄԱԳ-ում, որոնք կներկայացնենք ստորև։\nԱղետների ռիսկը բազմաչափ մեծություն է՝ պայմանավորված վտանգի աստիճանից, ուսումնասիրվող համակարգի խոցելիությունից և ուսումնասիրվող համակարգի արժեքից։\nՌիսկ = Վտանգ x Խոցելիություն x Ազդեցության գոտու համակարգի արժեք(Risk = Hazard x Vulnerability x Exposure)\nԱմուլսարի նախագծում ռիսկը հաշվված է որպես ազդեցության և հավանականության արտադրյալ՝\nՌիսկ = Ազդեցություն x Հավանականություն(Risk = Impact x Probability)\nԱյսինքն, խոցելիությունը և ազդեցության գոտու համակարգի արժեքի արտադրյալը հենց հնարավոր ազդեցությունն է, իսկ վտանգը որոշակի ուժգնության բնական իրադարձության (երկրաշարժ, հեղեղ, սողանք) հավանականությունն է։\nՔանի որ նախագծում առկա են բնական (երկրաշարժ, հիդրոլոգիական) և մարդածին (շահագործման, աշխատանքային) վտանգներ, ապա ամբողջ ռիսկը դառնում է այս բոլորով պայմանավորված ռիսկերի հանրագումար։\nԱնդրադառնանք բնական վտանգներով պայմանավորված ռիսկերի 3 բաղադրիչներին հերթով։\nՍեյսմիկ վտանգ\nՀիմնական հաշվետվությունում երևում է, որ սեյսմիկ վտանգի հավանականային գնահատման համար օգտագործված մոդելները հին են և կիրառելի չեն Հայաստանի տարածքի համար։\nՋրհեղեղների վտանգ\nՋրհեղեղները հիդրոլոգիական վտանգների մաս են և ունեն մի քանի տեսակ։ Ամուլսարի նախագծում դիտարկվել են վարարումները (fluvial floods) և հեղեղները (storm surge): Ամուլսարի Ջրհեղեղների Ռիսկի գնահատման զեկույցում (Flood Risk Assessment, Golder Associates) կատարող կողմը կատարել է միայն վտանգի գնահատում՝ այն էլ ակնհայտ թերություններով․\nՄաթեմատիկական մոդելները անընդունելիորեն պարզեցված են.\n\nsimple rational method calculation մեթոդը կիրառելի է միայն շատ փոքր ջրահավաք ավազանների համար՝ մինչև 0.8 քկմ (Thompson 2006, The rational method)\n\nՉկան ինտեգրված կլիմայի փոփոխության տեղային մոդելներ․\n\nկլիմայական փոփոխությունները մեծացնում են տեղումների ինտենսիվության և տևողության գնահատականի անորոշությունը: \n\nՄեծ բարձրությունների վրա տեղումների տվյալներ չունենալու պատճառով դրանք լրացվել են Միացյալ Թագավորության նմանատիպ տեղանքի տվյալներով․\n\nՓոխարենը պետք էր կատարել տվյալների սիմուլյացիա\nՆկարագրված չեն նաև կիրառված հավանակային մոդելները\n\nՉի կատարվել ստոխաստիկ մոդելավորում (stochastic modeling), որն անհրաժեշտ է հիդրոլոգիական իրադարձությունների մոդելավորման համար․\n\nՍտոխաստիկ մոդելները թույլ են տալիս ինտեգրել պատահական իրադարձությունները (randomness), ի տարբերություն հավանականային մոդելների։\n\nԱյս բոլոր թերություններն ու գնահատականները կատարված են հենց վտանգի գնահատման փուլում, հետևաբար հանդիսանում են հիմք բոլոր հետագա ռիսկի հաշվարկների համար։ Սա բերում է վերջնական արդյունքների փաստացի անհիմն լինելուն են և չեն կարող օգտագործվել որոշում կայացնելիս:\nԽոցելիություն\nԽոցելիությունը սահմանվում է որպես վնասվելու պոտենցիալ։ Գոյություն ունի երկու տեսակի խոցելիություն՝ ինժեներական և սոցիալ-տնտեսական։ Ինժեներական խոցելիությունը նկարագրում է մեկ էլեմենտի վնասվելու պոտենցիալը վտանգի աստիճան-վնաս հավանականային կորերով, իսկ սոցիալ-տնտեսականը նկարագրում է համակարգային խոցելիությունը՝ պայմանավորված սոցիալական, տնտեսական, բնապահպանական, ինստիտուցիոնալ և այլ պայմաններից։\nՍոցիալ-տնտեսական խոցելությունը կախված է բազմաթիվ գործոններից, որոնք խիստ կախված են յուրաքանչյուր ուսումնասիրվող համակարգից։ Սոցիալ-տնտեսական խոցելիությունը երբեմն դիտարկվում է որպես դիմակայունության (resilience) հակադիր մեծություն։ Գոյություն ունեն բազմաթիվ մեթոդներ սոցիալ-տնտեսական խոցելիությունը/դիմակայունությունը գնահատելու համար (Cutter et al, 2010), բայց Լիդիանի հաշվետվություններում բերված են միայն նկարագրական աղյուսակներ, որոնք չեն ապահովում որևէ քանակական հիմնավորում։ Օրինակ, անհասկանալի է, թե ինչպե՞ս կարող է Ջերմուկի տուրիզմին վերագրել բարձր դիմակայունություն (Amulsar Gold Mine Project: Environmental and Social Impact Assessment, Chapter 7)։ Սա ուղղակի անհնար է բացատրել։\nԱզդեցության գոտում գտնվող ուսումնասիրվող համակարգի արժեք (Exposure)\nԱյս նախագիծը կարևոր ազդեցություն ունի տարբեր համայնքների, էկոհամակարգերի և էկոհամակարգերի ծառայությունների վրա, ուստի ազդեցության տիրույթում գտնվող տարրերը ձևավորում են մի ամբողջ համակարգ, որի նյութական արժեքը կազմվում է առանձին տարրերի արժեքների հանրագումարով (exposure): Այս համակարգը ինքնին բազմաչափ է, որի բաղադրիչներն են մարդիկ, շենքերն ու շինությունները, ենթակառուցվածքները, բիզնեսը, էկոհամակարգերն ու դրանց ծառայությունները և այլն։\nԱյն ամենն, ինչ ունի նյութական և մշակութային արժեք։ Եթե օգտվենք տնտեսագիտության մեջ ընդունված մեթոդից, ամբողջական համակարգը դիտվում է որպես հետևյալ 5 տիպի կապիտալի համախումբ․ մարդկային, սոցիալական, ֆինանսական, բնական և արտադրական (human, social, financial, natural, manufactured capital):\nԱյս բոլորը դիտարկելու փոխարեն, ՇՄԱԳ-ում դիտարկվում են կամայականորեն ընտրված տարրեր՝ առանց քանակական և անալիտիկ վերլուծության։ Այդպիսի վերլուծությունը պահանջում է մեծ թվով մասնագետների խումբ, որոնք ոչ միայն պետք է գնահատեն ամբողջ կապիտալի ներկայիս արժեքը, այլ նաև ներկայացնեն արժեքի կարճաժամկետ, միջնաժամկետ և երկարաժամկետ կանխատեսումները։\nՄի քանի բացթողումների օրինակ էկոհամակարգերի և դրանց ծառայությունների արժեքների գնահատաման ժամանակ․\n\nԷկոհամակարգերի ծառայությունների ունեն ուսումնասիրման 2 մասշտաբ՝ ֆունկցիոնալ և տարածական, սակայն ընտրվել է տարածական մասշտաբը՝ այսպիսով արհեստականորեն նվազեցնելով էկոհամակարգերի ծառայությունների արժեքն ու նշանակությունը։\nԲերված են միայն նկարագրական գնահատականներ՝ առանց քանակական գնահատականների։\nԷկոհամակարգերի և դրանց ծառայությունների դիմակայությունը (resilience) ևս կատարվել է միայն նկարագրական մակարդակով։\n\nԱյս փուլում ևս թերի գնահատելով նյութական արժեքը՝ նվազեցվում է հնարավոր կորուստների արժեքը և, հետևաբար, ռիսկերը։ Այսինքն, ելակետային տվյալների անճշտությունը բերում է ռիսկերի թերագնահատմանը։\nՌիսկերի գնահատում\n\nՍեյսմիկ ռիսկի գնահատում կատարված չի։ Կատարվել է միայն վտանգի գնահատում, այն էլ ինչպես նշված է ԷԼԱՐԴի եզրակացությունում՝ անընդունելի մակարդակով։\nՋրհեղեղների ռիսկի դասական գնահատում առհասարակ կատարված չի։ Կատարվել է միայն ջրհեղեղների վտանգի գնահատում, այլն էլ միայն գետերի ջրերի վարարումների համար։ Կլիմայի փոփոխությունը պարտադրում է ուսումնասիրել հնարավոր հիդրոլոգիական պրոցեսներ և հեղեղների ռիսկերը մասնավորապես։\nԲացակայում է սողանքների ռիսկի գնահատումը։\n\nԲացի վտանգի և ազդեցության տիրույթի նյութական արժեքի գնահատման ակնհայտ բացթողումներից, Ամուլսարի հանքի շահագործման ծրագիրը ներկայացնում է միայն ռիսկերի կառավարման ինժեներական լուծումներ։ Սա բացարձակորեն հակասում է ռիսկերի կառավարման հիմնական գաղափարին, որն առաջացել է հենց ինժեներական հնարավոր բացթողումներն ու աղետները ֆինանսական գործիքներով ապահովագրելու անհրաժեշտությունից։\n\nՉկա ֆինանսական ռիսկերի որևէ քանակական գնահատական\nՉկա այդ ֆինանսական ռիսկերի նվազեցման որևէ մեխանիզմ\nՀասկանալի չէ, թե կա արդյոք ֆինանսական ռիսկերը ապահովագրող մարմին և եթե այո, որ մասն է ապահովագրում։\n\nԿարևոր է, որ Միջազգային ֆինանսական կորպորացիան (International Finance Corporation) դադարեցրել է իր մասնակցությունը այս ծրագրում, իսկ Եվրոպական զարգացման և վերակառուցման բանկը դեռ չի վերահաստատել իր համաձայնությունը։Նկարագրված թերություններն ու գնահատականները կատարված են հենց վտանգի և նյութական արժեքների գնահատման փուլում, հետևաբար հանդիսանում են հիմք հետագա բոլոր հաշվարկների համար։ Հիմնվելով սխալ ելակետային գնահատականների վրա՝ մենք չենք կարող տալ ռիսկերի հուսալի և տրամաբանական գնահատական։ Այս փուլում կատարված գնահատականները բավարար և գիտականորեն հիմնավոր չեն, և հետևաբար չեն կարող օգտագործվել որևէ որոշում կայացնելիս։\n"
}