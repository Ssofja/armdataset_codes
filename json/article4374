{
    "title": "Ստամբուլում կորոնավիրուսով վարակված բուժաշխատողների թիվը հասել է 2000-ի |ermenihaber.am|",
    "text": "ermenihaber.am: Ստամբուլում կորոնավիրուսով վարակված առաողջապահության ոլորտի աշխատողների թիվը հասել է 2 հազարի։ Այս մասին նշվել է Ստամբուլի Բժշկական պալատի զեկույցում, որի թեման է ապրիլի 13-19-ը ընկած ժամանակահատվածում քաղաքի հիվանդանոցներում կորոնավիրուսով պայմանավորված իրավիճակը։ \nԶեկույցում նշվում է, որ համավարակի դեմ պայքարի 1-ին շարքերում գտնվող բժիշկների ու ոլորտի մյուս աշխատողների վարակի շղթաները հայտնաբերելու և մեկուսացնելու նպատակով առողջապահության նախարարությունը բավարար ու կանոնավոր աշխատանք չի տանում։\nԱռողջապահական հիմնարկներում պաշտպանիչ միջոցների անբավարարությունը դեռևս պահպանվում է՝ չնայած այն հանգամանքին, որ համավարակի տարածման 1-ին շաբաթների համեմատ այս առումով զգալի բարելավում կա։ Որոշ հիվանդանոցներում սահմանված հերթապահությունների արդյունքում բուժաշխատողները դեռևս բավականին ծանր գրաֆիկով են աշխատում, ընդհուպ մինչև 36 ժամ աշխատողներ կան։\nՀամավարակի տարածման շղթաները հայտնաբերելու ուղղությամբ աշխատանքներ տանող շրջանային առողջապահության վարչությունների աշխատակիցների, ինչպես նաև իրենց բնականոն աշխատանքները շարունակող ընտանեկան առողջության կենտրոնների աշխատակիցների շարքերում վարակաիրների թիվն արագորեն ավելանում է։\nԿորոնավիրուսի առաջացրած ծանրաբեռնվածության պայմաններում այլ հիվանդություններ ունեցող մարդիկ դժվարությունների են հանդիպում անհետաձգելի բժշկական օգնություն ստանալու հարցում։ Հիվանդները դժվարանում են գտնել հիվանդանոցներ, որտեղ կարող են բժշկական օգնություն ստանալ։\nԽնդիրներ են առաջացել նաև հանրային վայրերում դիմակ կրելու պարտադրանքի պատճառով, քանի որ դիմակների վաճառքն արգելված է, իսկ դրանց անվճար բաժանումը ժողովրդին ոչ բավարար քանակությամբ է կատարվում։\n"
}