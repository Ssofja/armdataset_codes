{
    "title": "Եկեղեցին ինքն է որոշում, թե ինչպիսի պարագաներում իր ձայնը բարձրացնի. կաթողիկոսը՝ Մարտի 1-ից հետո չխոսելու մասին |armtimes.com|",
    "text": "armtimes.com: Եռաբլուրում լրագրողներից մեկը Ամենայն հայոց կաթողիկոսից հետաքրքրվեց, թե ինչպես էր, որ Մարտի 1-ի ժամանակ, ընտրությունների կեղծիքների ժամանակ եկեղեցին նախկին իշխանությունների քննադատություններին չէր միանում. \n«Եկեղեցին ինքն է որոշում, թե ինչպիսի պարագաներում իր ձայնը բարձրացնի։ Եկեղեցին նման իրավիճակներում փաստերին չի տիրապետում եւ գուշակություններով, կռահումներով եկեղեցին չի կարող անդրադարձներ ունենալ եւ խոսք հնչեցնել»,- պատասխանեց նա։\nԽոսելով գործող իշխանությունների հետ իր հարաբերությունների մասին եւ պատասխանելով հարցին, թե ինչո՞ւ իշխանությունների հետ չի այցելել Եռաբլուր՝ Գարեգին Բ-ն նախ հետաքրքրվեց, թե այսօր արդյոք իշխանություններն արդեն այցելել են Եռաբլուր: Ստանալով դրական պատասխան՝ կաթողիկոսն ասաց.\n«Մենք տեղեկացված չենք եղել իշխանության ղեկավարների այցի մասին։ Բայց կարծում եմ՝ ներկա կացության մեջ այս տարբերակը պատշաճ մոտեցում է»:\nԱնդրադառնալով քաղաքական առաջնորդության դերակատարություն ստանձնելու հարցին՝ կաթողիկոսը նշեց. «Եկեղեցին քաղաքական առաջնորդության դերակատարություն ստանձնել է այն ժամանակներում, երբ չենք ունեցել պետականություն։ Այսօր, գոհություն Աստծո, նաեւ եկեղեցու դարավոր պայքարի արդյունքում ունենք հայոց պետականություն։ Եկեղեցին ամբողջապես իր ջանքերը ներդնելու է այդ պետականության զորացման, անվտանգության, ամրացման նվիրական գործին»։ \n"
}