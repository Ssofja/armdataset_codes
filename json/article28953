{
    "title": "Կգնանք ոչ թե հարկի, այլ՝ հարկման բազան նվազեցնելու ճանապարհով. Բաբկեն Թունյան |aysor.am|",
    "text": "aysor.am: Եկամտային հարկի հետվերադարձի արտոնությունների մասին խոսելն ականջահաճո է, սակայն հնչած հիմնավորումներն այդքան էլ միանշանակ չեն, ԱԺ նիստի ժամանակ այսօր ասաց տնտեսական հարցերի հանձնաժողովի նախագահ Բաբկեն Թունյանը։\nՆրա խոսքով՝ հանրության մոտ կարող է թյուր կարծիք ձևավորվել, որ ԱԺ «Լուսավոր Հայաստան» խմբակցությունը ցանկանում է մարդկանց լավություն անել՝ համապատասխան օրենքում սահմանափակումները չեղարկելով, իսկ իշխանությունը դրան դեմ է։\n«Երբ ներդնենք եկամուտների համատարած հայտարարագրման ինստիտուտը, մենք կգնանք այն ճանապարհով, որ կնվազեցնենք ոչ թե հարկը, այլ հարկման բազան», - ասաց պատգամավորը։\nԱվելի վաղ «Լուսավոր Հայաստան» խմբակցության պատգամավոր Մանե Թանդիլյանը հայտարարել էր, որ Հարկային օրենսգրքում առկա որոշ սահմանափակումները խոչընդոտում են բազմանդամ ընտանքիներին սեփական աշխատավարձով հիպոտեկային վարկերը հաշվանցել իրենց եկամտային հարկերից։\n«Սահմանափակումները խնդիրներ առաջացնում են նաև կառուցապատողների համար, երբ ճարտարապետական հարցեր են առաջանում։ Հասկանալով, որ կան սահմանափակումներ՝ նրանք սկսում են լուծումներ գտնել, որոնք ամենալավը չեն», - ընդգծեց նա։\nԻսկ ԱԺ «Իմ քայլը» խմբակցության պատգամավոր Հայկ Գևորգյանն իր հերթին նկատեց, որ եթե օրենքում սահմանափակումներ չլինեն, շուտով պետական բյուջեի միջոցները չեն բավարարի եկամտային հարկը վերադարձնելու համար։\n"
}