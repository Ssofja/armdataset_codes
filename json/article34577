{
    "title": "Ովքեր են Սահմանադրական դատարանի երեք նոր դատավորները |civilnet.am|",
    "text": "civilnet.am: Խորհրդարանը սեպտեմբերի 15-ին փակ գաղտնի քվեարկությամբ նշանակեց Սահմանադրական դատարանի երեք նոր դատավորներին՝ Երվանդ Խունդկարյանին, Արթուր Վաղարշյանին և Էդգար Շաթիրյանին։ Քվեարկությանը մասնակցեց միայն «Իմ քայլը»։  \nՆոր դատավորների անցած ճանապարհը լրատվամիջոցներում և սոցիալական հարթակներում բուռն քննարկումների ու դժգոհությունների առիթ է դարձել։ Քննադատները նշում են, որ հեղափոխական իշխանության՝ Սահմանադրական դատարանի կազմը փոխելու նպատակը բերեց զրոյական վերջնարդյունքով ելքի։\nՈւսումնասիրվել է Սահմանադրական դատարանի երեք նոր դատավորների մասնագիտական ուղին․\nԵրվանդ Խունդկարյան\nՎճռաբեկ դատարանի արդեն նախկին նախագահ Երվանդ Խունդկարյանը ՍԴ դատավորի պաշտոնում առաջադրվեց Դատավորների ընդհանուր ժողովի կողմից։\nԽունդկարյանը դատական համակարգի հնաբնակներից է։ Մասնագիտական գործունեությունը սկսել է 1993-ից՝ աշխատելով Գերագույն դատարանում՝ որպես քրեական գործերի դատական կոլեգիայի դատական նիստերի քարտուղար։ \nԽունդկարյանը 2001-2008-ին զբաղեցրել է ՀՀ Տնտեսական դատարանի դատավորի պաշտոնը։ Նրա անունը կապվում է «Ա1+» և «Նոյյան Տապան» լրատվամիջոցների իրավունքների խախտման գործընթացի հետ։\n2002-ին «Ա1+»-ը մասնակցում էր հեռարձակման լիցենզիա ստանալու մրցույթին, որը տրամադրում է Հեռուստատեսության և ռադիոյի ազգային հանձնաժողովը։ Հաղթող է ճանաչվում մեկ այլ ընկերություն, «Ա1+»-ը դադարում է հեռարձակվել։ Այնուհետև հեռուստաընկերությունը մասնակցում է ևս յոթ մրցույթի, և առանց հիմնավոր պատճառների՝ ստանում մերժում։\n2002-ին դեկտեմբերին ՀՀ տնտեսական դատարանը՝ դատավոր Երվանդ Խունդկարյանի նախագահությամբ, վարույթ է ընդունում «Ա1+» և «Նոյյան Տապան» ընկերությունների մրցակիցների («Դար-21», «ԱրմենԱկոբ», «TV-5», «Երևան», «Էվ») համատեղ հայցն ընդդեմ Հեռուստատեսության և ռադիոյի ազգային հանձնաժողովի։ Մեկ տարի անց դատարանը մերժում է հայցը։\n«Ա1+»-ի ղեկավար Մեսրոպ Մովսեսյանը կայացրած վճիռները բողոքարկում է ՄԻԵԴ-ում, որն էլ 2008-ին վճռում է, որ Հայաստանի Հանրապետությունը հեռուստաընկերությանը պետք է փոխհատուցի ընդհանուր 30 հազար եվրո:\nՄԻԵԴ-ի վճռում նշվում է, որ ներպետական ատյաններում պարտության պատճառը դարձել է հենց Տնտեսական դատարանի եզրահանգումը։ Մասնավորապես, իրավական ակտում կարդում ենք. «2004 թ. ապրիլի 23-ին Վճռաբեկ դատարանը մերժում է այդ բողոքը` բառացիորեն կրկնելով Տնտեսական դատարանի համապատասխան եզրահանգումները և եզրակացնում, որ. «Նման պայմաններում նյութական իրավունքի խախտման հիմքով բերված բողոքում ներկայացված փաստարկները հիմնավորված չեն, քանի որ դրանք մանրամասն հերքվել են Տնտեսական դատարանի վճռի պատճառաբանական մասում»:\nԽունդկարյանի անունը հիշատակվում է նաև Մարդու իրավունքների պաշտպանի նախկին զեկույցներում։ 2006-ի տարեկան զեկույցում պաշտպանը մանրամասներ է ներկայացրել  Գյումրիի Շիրակշին բանավանի 400 բնակիչների դիմումների ուսումնասիրության արդյունքներից։ Ըստ դիմումատուների, իրենք դարձել են անօթևան և բնակվում են նախկին «Լենինգրադշին» կազմակերպության կառուցած «Մոդուլներ» կոչվող շինություններում: Հետագայում այդ մոդուլները հանձնվել են «Շիրակշին» ՓԲԸ-ին: \n«ՀՀ տնտեսական դատարանի վճռով «Շիրակշին» ՓԲԸ-ն ճանաչվել է սնանկ, և ընկերության հաշվեկշռում եղած գույքը, այդ թվում՝ հիշյալ շինությունները, դրվել են աճուրդի՝ անտեսելով բնակիչների առկայությունը»,- ասված է զեկույցում։ Բացի այդ, պաշտպանը շեշտել է, որ դատարանը կարող էր բնակիչներին ներգրավել որպես ինքնուրույն պահանջ չներկայացնող երրորդ անձինք, ինչը նույնպես չի արվել: Ըստ զեկույցի՝ ընկերության լուծարման մասին բնակիչները տեղեկացել են միայն այն ժամանակ, երբ շինությունները դրվել են աճուրդի: \n2008-ին Երվանդ Խունդկարյանը նշանակվել է ՀՀ վճռաբեկ դատարանի քաղաքացիական և վարչական պալատի դատավոր, իսկ 2010-ին՝ վճռաբեկ դատարանի քաղաքացիական և վարչական պալատի նախագահ: Նրա անունը հիշատակվում է Մարդու իրավունքների պաշտպանի 2013-ի արտահերթ զեկույցում  արդար դատաքննության իրավունքի վերաբերյալ։ \nԶեկույցի մշակման նպատակով պաշտպանի գրասենյակը հարցազրույցներ էր անցկացրել շուրջ 120 ոլորտի մասնագետների հետ՝ փաստաբաններ, դատախազներ, դատավորներ, իրավաբան-գիտնականներ և այլ փորձագետներ: Բացի այդ, ուսումնասիրել էին արդարադատության խորհրդի որոշումները, Վճռաբեկ դատարանի վճիռներն ու փաստաբանների ներկայացրած դատական գործեր։\nԱրդյունքում պաշտպանի գրասենյակը վեր էր հանել կոռուպցիոն մի շարք սխեմաներ, մասնավորապես, պարզել էին, որ դատարաններում գործում են կաշառքի սակագներ։ Ըստ զեկույցի՝ կաշառքի չափը որոշվում է հայցագնի 10 տոկոսից ելնելով։\nԱյս զեկույցում հիշատակվում է նաև Խունդկարյանի անունը. «Եթե Վճռաբեկ դատարանի և նրա երկու պալատների նախագահներ Արման Մկրտումյանը, Դավիթ Ավետիսյանն ու Երվանդ Խունդկարյանը պատշաճ գործեին, ապա դատական անօրեն վճիռներով հազարավոր սովորական մարդկանցից չէին խլի տունը, փողը, աշխատավարձը, սեփական երեխային, բանտերում չէին հայտնվի անմեղ մարդիկ, իսկ հանցագործները չէին մնա ազատության մեջ»,- գրել է Մարդու իրավունքների նախկին պաշտպան Կարեն Անդրեասյանը։\nՄԻԵԴ վճիռներ\n«Թրանսփարենսի ինթերնեյշնլ հակակոռուպցիոն կենտրոնը» վերջերս հրապարակել էր «բարեվարքության թղթապանակներ»՝ Երվանդ Խունդկարյանի և Արթուր Վաղարշյանի վերաբերյալ։  \nՀԿ-ն պարզել է, որ Խունդկարյանի պաշտոնավարման ժամանակահատվածում ընդունված որոշումների առնչությամբ առկա են Մարդու իրավունքների եվրոպական դատարանի (ՄԻԵԴ) որոշումներ, որոնք արձանագրել են սեփականության իրավունքի վերաբերյալ գործերով ՀՀ դատական համակարգի կողմից կայացված որոշումներում նյութական և դատավարական իրավունքի նորմերի խախտումներ. «Դրանք առնչվում են Թեղուտի պղնձա-մոլիբդենային հանքավայրի շահագործման ծրագրի շրջանակում Թեղուտ-Շնող գյուղերի բնակիչների հողամասերի՝ բացառիկ գերակա հանրային շահի անվան տակ օտարմանը, ներառյալ՝ Ալիխանյանը և Մելիքսեթյանն ընդդեմ Հայաստանի, Մաշինյանը և Ռամազյանն ընդդեմ Հայաստանի, Լևոն Ալիխանյանն ընդդեմ Հայաստանի, Մհեր Ալիխանյանն ընդդեմ Հայաստանի, Թադևոսյանն ընդդեմ Հայաստանի, Վարդանյանը և Հախվերդյանն ընդդեմ Հայաստանի, Փարսադանյանն ընդդեմ Հայաստանի, Պապոյանն ընդդեմ Հայաստանի, Օսմանյանը և Ամիրաղյանն ընդդեմ Հայաստանի գործերը»,- ասված է հրապարակման մեջ։\nԵրվանդ Խունդկարյանի գույքն ու եկամուտները\nՀՀ վճռաբեկ դատարանի քաղաքացիական և վարչական պալատի նախագահի պաշտոնում Խունդկարյանի 2011-ի հայտարարագրի համաձայն՝ նրա կարողությունները կազմել են 6 հազար դոլար և 9 մլն դրամ։ 2014-ին նա 10 մլն դրամով գնել է «Lexus GX 470» մակնիշի մեքենա։ Դրամական միջոցները աճել են 2018-ից՝ նախորդ տարի կազմելով 24 մլն դրամ և 6 հազար դոլար։ Նրա որդին տատիկից ստացել է 2 մլն դրամ նվիրատվություն։ Խունդկարյանի կինն ունի 4 մլն դրամ կանխիկ գումար։ \nԱրթուր Վաղարշյան\nԱռաջին անգամ ՀՀ նախագահ Արմեն Սարգսյանը Արթուր Վաղարշյանի թեկնածությունը ՍԴ դատավորի պաշտոնին ներկայացրեց 2019-ի մայիսին, նա, սակայն, չընտրվեց` 53 դեմ և 30 կողմ ձայների հարաբերակցությամբ։ \nԻրավաբանական գիտությունների դոկտոր, պրոֆեսոր Արթուր Վաղարշյանը գործունեություն է ծավալել Երևանի պետական համալսարանում։ Նա ԵՊՀ-ի իրավագիտության ֆակուլտետի Պետության և իրավունքի տեսության ու պատմության ամբիոնի վարիչն է։\n2009-ին «Միասին» երիտասարդական շարժման ակտիվիստներն իրականացրին «Կաշառակեր դասախոսներ» ակցիան։ Նրանք Երևանի կոնտրոնի տարբեր հատվածներում, այդ թվում՝ ԵՊՀ-ի մոտակայքում փակցրել էին Երևանի պետական համալսարանի դասախոսների լուսանկարներ` «Կաշառակեր» գրությամբ: Արթուր Վաղարշյանի անունը այդ ցանկում ևս կար։ Ակցիան բուռն քննարկումների առարկա էր դարձել ԵՊՀ-ում, անգամ ռեկտորատի հատուկ նիստ էին գումարել` իրավիճակը քննարկելու համար: Նույն նիստի ժամանակ «Ազատության» հետ զրույցում իրավագիտության ֆակուլտերի դեկան Գագիկ Ղազինյանն ասել էր. «Իհարկե, կոռուպցիան կա, իհարկե, կաշառակերությունը կա, ինչպես հասարակության բոլոր ոլորտներում: Գտեք մի մաքուր մարդ, մաքուր ոլորտ... Գոյություն չունի` վերից վար և հորիզոնական: Սա է մեր հասարակությունը, ինչը շատ ցավալի է»:\nՎաղարշյանի նախկին ուսանողները, ՍԴ դատավորի պաշտոնում նրա ընտրվելուց հետո, այս թեման հանել էին «ջրի երես»։ Մասնավորապես արևելագիտության ֆակուլտետի շրջանավարտ Արեն Մանուկյանն իր ֆեյսբուքյան էջում սեպտեմբերի 15-ին գրել է. «Քանի որ արդեն էն երկու ՍԴ դատավորներից ահագին խոսվեց, ու հիմնականում Վաղարշյանի մասն ա մութ, ու քիչ ինֆո կա, կարամ ընդամենը մի բան ասեմ։ Ինքը մեր ֆակուլտետում դասավանդած եզակի փող վերցնող դասախոսներից էր, ու մեր կուրսի տղեքը ստուգարքի համար 100$ էին տվել։ Այ սենց աննախադեպ արդարադատություն ձեզ»։\nՆույն գրառման տակ որոշ օգտարերեր նշել էին, որ «տարիֆներն իրականում տարբեր են եղել»։\n2015-ի Սահմանադրական փոփոխություններից առաջ Վաղարշյանը հայտարարում էր, թե «բարեփոխումների անհրաժեշտություն կա», նա նաև պնդել էր, թե «Հայաստանի փրկության ելքը սահմանադրական միապետությունն է»։\nԷդգար Շաթիրյան\nԷդգար Շաթիրյանը ՍԴ դատավորի պաշտոնում կառավարության թեկնածուն էր։ Մինչ այդ գործադիրում առաջադրել էին ԵՊՀ-ի իրավագիտության ֆակուլտետի դասախոս Վահրամ Ավետիսյանի թեկնածությունը, որը Վճռաբեկ դատարանի նախկին նախագահ Դավիթ Ավետիսյանի որդին է։ Սակայն «Իմ քայլի» պատգամավորների հետ հանդիպումից հետո Ավետիսյանը հրաժարվեց ՍԴ դատավորի թեկնածությունից։\n2002-2005-ին Շաթիրյանը զբաղեցրել է ՀՀ նախագահի աշխատակազմի ներման, քաղաքացիության, պարգևների և կոչումների վարչության երկրորդ կարգի մասնագետի պաշտոնը, 2007-ին եղել է ՀՀ սահմանադրական դատարանի խորհրդական, 2004-2017-ին ԵՊՀ իրավագիտության ֆակուլտետի սահմանադրական իրավունքի ամբիոնի դասախոս, 2015-ին նշանակվել է Բարձրաստիճան պաշտոնատար անձանց էթիկայի հանձնաժողովի անդամ։ \nՇարունակությունը՝ civilnet.am-ում\n"
}