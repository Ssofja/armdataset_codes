{
    "title": "Պայքարել ենք մինչև այն կետը, մինչև որն իմաստ ուներ պայքարել. Փաշինյանը խոսեց եռակողմ փաստաթղթի մասին |armenpress.am|",
    "text": "armenpress.am: ՀՀ վարչապետի պաշտոնակատար Նիկոլ Փաշինյանը վստահեցնում է, որ Արցախի պատերազմի ընթացքում պայքարը շարունակվել է մինչև այն կետը, մինչև որն իմաստ է եղել պայքարել, պրոցեսը դադարեցվել է միայն այն ժամանակ, երբ պարզ է դարձել, որ պայքարը շարունակելը հիմնավորումներ չունի: Փաշինյանն այս մասին ասաց քարոզարշավի շրջանակում Բերդավան համայնքում քաղաքացիների հանդիպմանը:\nՆա նկատեց՝ նոյեմբերի 9-ից հետո ամենաշահարկված թեմաներից մեկը կապ ունի Նոյեմբերյանի հետ: «Լեգենդներ են հորինել, թե ես իբր ստորագրում էի թղթեր, անկլավ կամ տարածքներ էի տալիս, վերջին պահին ինչ-որ մարդիկ եկան, ձեռքիցս բռնեցին»,-ասաց Փաշինյանը՝ վստահեցնելով, որ դրանք բոլորը հեքիաթներ են:\n«Գալիս են պահեր, երբ ինչ-որ մեկը պետք է իր վրա վերցնի պատասխանատվություն և անի կոնկրետ քայլեր: Ես խոնարհվում եմ մեր բոլոր զոհերի առաջ, բայց նաև ուզում եմ ընդգծել, որ այս ընթացքում՝ քարոզարշավի ընթացքում, տասնյակ, եթե ոչ հարյուրավոր մայրերից շնորհակալություն եմ ստացել, որ նոյեմբերի 9-ի փաստաթուղթը ստորագրել եմ: Դուք բոլորդ պետք է իմանաք, որ մենք այդ դրվագում պայքարել ենք մինչև այն կետը, մինչև որն իմաստ ուներ պայքարել: Այն պահին, երբ տեսել ենք, որ այդ պայքարն այլևս շարունակելը չունի այն հիմնավորումները, որ պետք է ունենա, մենք դադարեցրել ենք այդ պրոցեսը»,-ասաց Փաշինյանը:\nՆա հավելեց՝ չի կարող ասել, թե ուրախ է, որ այդ պատասխանատվությունը վերցրել է, սակայն այդ իրավիճակում այդ քայլը պետք է արվեր: Փաշինյանը շեշտեց, որ այդ քայլը անելու արդյունքում տասնյակ հազարավոր զինվորների կյանքեր ենք փրկել: Նա նշեց, որ սակայն անվտանգությունը շարունակում է  մնալ կառավարության առաջնային խնդրիրը:\nԱրտաքին անվտանգության ապահովման համար Փաշինյանն ամենակարևոր ուղղություններից մեկը համարեց արտաքին քաղաքականությունը, դիվանագիտական հարաբերությունները, հարաբերությունները ռազմավարական գործընկերների հետ: Փաշինյանը հավելեց, որ դիվանագիտական առումով մեթոդը հետևյալն է՝ Հայաստանի շուրջ հնարավորինս բարենպաստ միջավայր ստեղծելը:\n«Մեր տեսլականն այն է, որ այն, ինչ մեր վերահսկողության տակ է, պետք է շարունակի մնալ մեր վերահսկողության տակ: Բայց մյուս կողմից՝ և Նոյեմբերյանի, և Իջևանի, և Բերդի հատվածում կան Հայաստանի գյուղերին պատկանող հազարավոր հեկտարներով հողեր, որոնք պատերազմից հետո գտնվում են Ադրբեջանի վերահսկողության տակ»,-ասաց Փաշինյանն ու կարևորեց այդ թեմաների բարձրաձայնումը՝ իրավունքները պատշաճ ձևով պաշտպանելու համար:\nՆա բերեց Բերքաբեր գյուղի օրինակը: Գյուղի վարելահողերի 99 տոկոսը Ադրբեջանի հսկողության տակ է և այդ գյուղն ըստ էության վարելահողեր չունի: Միայն Տավուշից հազարավոր հեկտարներով հողեր գտնվում են Ադրբեջանի վերահսկողության տակ:\n"
}