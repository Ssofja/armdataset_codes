{
    "title": "«Շնորհակալություն հայրենասիրության բարձր զգացումի համար»․ Ասադը մեկնաբանել է Սիրիայի նախագահական ընտրություններում իր հաղթանակը",
    "text": "Սիրիայի նախագահական ընտրություններում հաղթանակ տարած գործող նախագահ Բաշար Ասադը հաղթանակի կապակցությամբ շնորհակալություն է հայտնել սիրիացիներին, փոխանցում է «ՌԻԱ Նովոստի»-ն։\n«Շնորհակալություն բոլոր սիրիացիներին՝ հայրենասիրության բարձր զգացումի և ժողովրդական կամարտահայտությանը մասնակցության համար»,- ասել է Ասադը Telegram-ում նրա նախընտրական շտաբի կողմից հրապարակված հաղորդագրության մեջ։\nՍիրիայի գործող նախագահը նաև հարգել է զոհված սիրիացիների հիշատակը՝ նշելով, որ «եթե նրանք չլինեին, ապա Սիրիան այսօր չէր լինի» և վիրավորներին ապաքինում է մաղթել։\n«Եկեք վաղվանից լծվենք աշխատանքի, որպեսզի ամրապնդենք Սիրիայի կառուցման հույսը», - ասել է նախագահը:\nՆախօրեին հայտնի էր դարձել, որ 2000 թվականից պաշտոնավարող Ասադն ընտրվել է ևս յոթ տարի ժամկետով՝ ստանալով ընտրողների ձայների 95,1 տոկոսը: Սիրիայի նախագահական ընտրությունները կայացել են մայիսի 26-ին։\n"
}