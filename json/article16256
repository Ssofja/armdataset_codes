{
    "title": "Սեյրան Օհանյանն ապրիլյան պատերազմի վերաբերյալ տեղեկություններ է հայտնել ԱԺ քննիչ հանձնաժողովին |armenpress.am|",
    "text": "armenpress.am: ՀՀ պաշտպանության նախկին նախարար Սեյրան Օհանյանը 2016թ. Ադրբեջանի կողմից սանձազերծված ապրիլյան պատերազմի վերաբերյալ իրեն հայտնի տեղեկություններն է փոխանցել Ազգային ժողովի քննիչ հանձնաժողովին: Այս մասին Օհանյանն ասաց հունվարի 29-ին ՀՀ Ազգային ժողովում լրագրողների հետ զրույցում:\n«Բանակն իր առջև դրված խնդիրը կատարել է: Դեռ ավելին` մեր բանակի հրամանատարական կազմի, զինծառայողների, նրանց ենթակաների հերոսությունների շնորհիվ ՀՀ պաշտպանության նախարարության գործողությունները, Արցախի Հանրապետության Պաշտպանության բանակի հրամանատարության հետ համագործակցության և աջակցության շրջանակներում կարողացել են կանգնեցնել մարտական գործողությունները»,- ասաց Օհանյանը:\nՍեյրան Օհանյանը նշեց, որ Ապրիլյան պատերազմի ընթացքում հայկական կողմից նաև բացթողումներ են եղել:\n«Մենք քննարկել ենք, եղել են տարբեր բացթողումներ և տարբեր թերություններ: Ասացեք մի աշխատող մարդու, որը սխալներ թույլ չի տալիս: Սխալ ունենալը և այդ սխալները վերացնելը մեծ թերություն չէ: Սխալ ունենալը, բայց չվերացնելը նման է մարտի դաշտում զորքն անտեր թողնելուն: Ճակատագրական սխալներ չեն եղել: Հանձնաժողովի հետ ջերմ քննարկում ունեցանք, այդ քննարկումների արդյունքում հանձնաժողովն իր եզրակացությունը կանի»,- նշեց նա:\n"
}