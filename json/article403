{
    "title": "Ռազմիկ Աբրահամյանի մեղադրանքը խստացվել է. նա 5 մլն դրամ գրավի դիմաց ազատ է արձակվել |hetq.am|",
    "text": "hetq.am: «Վերարտադրողական առողջության, պերինատոլոգիայի, մանկաբարձության և գինեկոլոգիայի հանրապետական ինստիտուտի» տնօրեն Ռազմիկ Աբրահամյանի մեղադրանքը փոփոխվել և լրացվել է, նրան նոր մեղադրանք է առաջադրվել Քրեական օրենսգրքի 167-րդ հոդվածի 3-րդ մասի հատկանիշներով, այսինքն՝ երեխային առանց ծնողների համաձայնության նրանցից բաժանելը, որը կատարվել է կազմակերպված խմբի կողմից։ Այս մասին տեղեկությունը հաստատեց Աբրահամյանի պաշտպան Հովհաննես Քոչարյանը։\nՆախկինում Ռազմիկ Աբրահամյանը մեղադրվում էր  Քրեական օրենսգրքի 167-րդ հոդվածի ոչ թե 3-րդ, այլ 2-րդ մասի 2-րդ կետով (ծնողներից երեխային ապօրինի բաժանելը կամ երեխային փոխելը)։ Այսինքն՝ Աբրահամյանի մեղադրանքը խստացվել է։\nՊաշտպանը նշեց, որ Քննչական կոմիտեն Աբրահամյանին կալանավորելու միջնորդություն է ներկայացրել դատարան, որը բավարարվել է, սակայն Աբրահամյանի նկատմամբ կիրառվել է այլընտրանքային խափանման միջոց գրավ՝ 5 մլն դրամի չափով:\nՀովհաննես Քոչարյանը նշեց, որ Ռազմիկ Աբրահամյանն իրեն առաջադրված մեղադրանքը չի ընդունում։ Մեր հարցին՝ Աբրահամյանը որևէ անձի հետ առերեսվե՞լ է, պաշտպանը պատասխանեց, որ որևէ առերեսում տեղի չի ունեցել՝ չնայած հանգամանքին, որ գործում առկա են Աբրահամյանի ցուցմունքին հակասող ցուցմունքներ։\nԿալանավորելու միջնորդությունը դատարան է ներկայացվել փետրվարի 18-ին։ Այն քննվել է երեկ՝ Երևան քաղաքի ընդհանուր իրավասության դատարանի Կենտրոնի նստավայրի դատավոր Կարեն Ֆարխոյանի նախագահությամբ։ Նիստը տևել է մինչև ուշ գիշեր, որից հետո դատարանը հեռացել է խորհրդակցական սենյակ՝ որոշում կայացնելու։\n"
}