{
    "title": "Բելառուսի կառավարությունը հավատարմագրերից զրկել է մի խումբ լրագրողների |azatutyun.am|",
    "text": "azatutyun.am: Բելառուսի կառավարությունը հավատարմագրերից զրկել է մի խումբ լրագրողների, որոնք լուսաբանել են վիճահարույց նախագահական ընտրություններից հետո սկսված բողոքի ցույցերն ու ոստիկանության բռնությունները ընդդիմության դեմ:\nՈրոշումը կայացրել է Ահաբեկչության և ծայրահեղականության կանխարգելման միջգերատեսչական կոմիտեն: «Սև ցուցակում» են «Ազատություն» ռադիոկայանի բելառուսական ծառայության չորս լրագրողներ, «Ազատության» «Current Time» հեռուստածրագրի մեկ թղթակից, երկու լրագրող բրիտանական BBC-ից, ինչպես նաև արևմտյան այլ գործակալություններից, այդ թվում` AFP-ից ու Reuters-ից: Թե ինչո՞ւ են հենց այս լրագրողները զրկվել հավատարմագրերից` կառավարությունը որևէ կերպ չի պարզաբանել:\n«Իշխանությունները գնալով ավելի ու ավելի են մեծացնում ճնշումը անկախ լրատվամիջոցների նկատմամբ», - հայտարարել է տեղական «Վյասնա» իրավապաշտպան կազմակերպությունը:\nԻշխանությունները սպառնում են նաև մեղադրանք առաջադրել լրագրողներին, որոնք չեն ենթարկվում ոստիկանության պահանջին ու հրաժարվում են նրանց հանձնել իրենց լուսանկարներն ու տեսանյութերը:\n«Սա բացահայտ վրեժխնդրություն է, նորմերի ու կանոնների աղաղակող խախտում», - հայտարարել է «Ազատություն/Ազատ Եվրոպա» ռադիոկայանի նախագահ Դեյզի Սինդելարը:\n"
}