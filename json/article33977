{
    "title": "Հաջորդ տարվա պետբյուջեից ԱԺ աշխատակազմին կհատկացվի ավելի քան 6 մլրդ դրամ\r\n\r\n |armenpress.am|",
    "text": "armenpress.am: ՀՀ ազգային ժողովի աշխատակազմին 2021-ի պետբյուջեից կհատկացվի 6 մլրդ 98 մլն դրամ, որոշ ուղղություններով կատարվել են կրճատումներ:\n Ազգային ժողովի պետական-իրավական հարցերի ու ֆինանսավարկային և բյուջետային հարցերի մշտական հանձնաժողովների համատեղ նիստում «Հայաստանի Հանրապետության 2021թ. պետական բյուջեի մասին» ՀՀ օրենքի նախագծի քննարկմանն այս մասին ասաց ՀՀ ազգային ժողովի աշխատակազմի ղեկավարի տեղակալ Լիլյա Սիրականյանը:\n«ԱԺ աշխատակազմի կողմից ներկայացված 2021 թվականի բյուջեի նախագիծն իր 7 միջոցառումների մասով կազմում է 6 մլրդ 98 մլն դրամ»,- ասաց Սիրականյանը:\nԸնդ որում, ԱԺ գործունեության ապահովման, օրենսդրական, վերլուծական և ներկայացուցչական ծառայություններին բաժին է ընկնում ամենամեծ տեսակարար կշռով՝ 92.2 տոկոս մասնաբաժնով 5 մլրդ 620 մլն դրամը: Դա 2020 թվականի հաստատված բյուջեի նկատմամբ նվազել է 8.7 մլն դրամով կամ 0.2 տոկոսով: Պետական ծառայողների վերապատրաստման համար նախատեսված միջոցառման համար հատկացվող միջոցները 2020 թվականի հաստատված բյուջեի նկատմամբ մնացել են անփոփոխ՝ կազմելով 1 մլն 260 հազար դրամ: Միջազգային խորհրդարանական կազմակերպություններին ՀՀ անդամակցության վճարները ևս նվազել են 11.4 մլն դրամով՝ կազմելով 174.8 մլն դրամ: Նվազումներ տեղի են ունեցել նաև տեխնիկական հագեցվածության բարելավման համար նախատեսված միջոցառման մեջ:\n2021-ին շենքային պայմանների բարելավման համար նախատեսված է միջոցառում, որի գումարը կազմում է 53.8 մլն դրամ, իսկ ԱԺ շենքային ապահովվածության բարելավման միջոցառման համար՝ 38.9 մլն դրամ:\nԽորհրդարանական լսումների թիվը վերանայվել է՝ 9-ից դառնալով 12, իսկ բրիֆինգների թիվը 13-ից դարձել է 17:\n"
}