{
    "title": "Փաշինյանը բացառում է պետության կողմից որևէ կոռուպցիոն երևույթի նկատմամբ աչք փակելը |armenpress.am|",
    "text": "armenpress.am: ՀՀ վարչապետ Նիկոլ Փաշինյանը վստահեցնում է, որ կառավարությունը որևէ կոռուպցիոն երևույթի, գործարքի նկատմամբ ոչ մի դեպքում աչք չի փակի: Փաշինյանն այս մասին ասաց ԱԺ-ում կառավարության անդամների հետ հարց ու պատասխանի ժամանակ՝ պատասխանելով Լուսավոր Հայաստան խմբակցության պատգամավոր Կարեն Սիմոնյանի հարցին:\nՍիմոնյանը նշեց, որ ՀՀ տարածք ներմուծված սննդի փորձարկումները պատվիրակված են 4 լաբորատորիաների, սակայն նա նկատել է, որ դրանցից մեկն ունի պատվերների գերակշիռ մեծամասնությունը: Պատգամավորի խոսքով՝ իրեն հասած տեղեկությամբ՝ այդ անհամամասնությունը ձևավորվել է որոշակի անձնական կապերի արդյունքում:\n«Եթե անձնական կապեր լինեն, ես խոստանում եմ, որ այդ կապերի հեղինակները, այդպես գործողները խստորեն կպատժվեն»,-ասաց վարչապետն ու հորդորեց այդ տվյալները միանգամից ուղարկել իրավապահ մարմիններին:\nՎարչապետը նկատեց՝ երկար տարիների խոսվում էր, որ սննդի անվտանգության այդ լաբորատորիան մենաշնորհ ունի, իրենք քննադատությանը ականջալուր լինելով ազատականացրել են ոլորտը: «Հընթացս, եթե կպարզվեն, որ շահագրգիռ պաշտոնյաներ կան, ես խոստանում եմ, որ այդ մարդիկ ամենախիստ ձևով կպատժվեն»,-ասաց նա ու հիշեցրեց, որ մի քանի ոլորտներում երկար տարիների քննադատություններից հետո ազատականացում են արել:\n«Իմ հավաստիացումը, ինչպես բազմաթիվ այլ դեպքերում այն է, որ բացառվում է , որ որևէ տեղում որևէ կոռուպցիոն երևույթի նկատմամբ աչք փակենք կամ կիսատ ուշադրության վերաբերվենք,-ասաց վարչապետն ու հանձնարարեց, որ սննդի անվտանգության տեսչական մարմինը պատգամավորին գրավոր պատասխանի: \n"
}