{
    "title": "Ֆուտբոլիստ Գոռ Մալաքյանը կմնա ազատության մեջ |azatutyun.am|",
    "text": "azatutyun.am: Դատարանը մերժել է Հայաստանի ազգային հավաքականի կազմում հանդես եկած Գոռ Մալաքյանին կալանավորելու միջնորդությունը։ Այս մասին ասաց փաստաբան Գոռ Միքայելյանը: Ավելի վաղ, սակայն, մեկ ամսով կալանավորվեց Մալաքյան եղբայրներից ավագը՝ Էդգար Մալաքյանը։\n«Դատարանը Էդգար Մալաքյանի ձերբակալումը ճանաչեց ոչ իրավաչափ, բավարարեց իմ բողոքը, բայց կալանավորման միջնորդությունը նույնպես բավարարեց: Իհարկե, մասնակի` մեկ ամսով: Քննիչը պահանջել էր երկու ամիս, բավարարեց մեկ ամսով: Համաձայն չենք որոշման հետ ու բողոքարկելու ենք Վերաքննիչ դատարան», - ասաց փաստաբան Գոռ Միքայելյանը` հավելելով, որ որոշումն անընդունելի է. - «Ո՛չ հիմնավոր կասկածը կա, ո՛չ կալանավորման հիմքերը»:\nԵղբայրներին երեկ մեղադրանք է առաջադրվել ոստիկանության աշխատակիցների նկատմամբ բռնություն գործադրելու և խուլիգանություն կատարելու համար։\n"
}