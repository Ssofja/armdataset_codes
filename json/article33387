{
    "title": "ՀՅԴ ԳՄ հայտարարությունը",
    "text": "Հրապարակվեց Երեւանի Ավան եւ Նոր Նորք վարչական շրջանների ընդհանուր իրավասության դատարանի որոշումը ՀՀ երկրորդ նախագահ Ռոբերտ Քոչարյանի խափանման միջոցի հարցով:\nՀակառակ դատարանի նկատմամբ բացահայտ եւ դատապարտելի ճնշումների, վերջին օրերին ահագնացող հանրային լարվածությանն ու անհանդուրժողականության մթնոլորտի ուղղորդվող շիկացմանը՝ ընդհանուր իրավասության դատարանը, հիմք ընդունելով ԱՀ գործող նախագահ Բակո Սահակյանի եւ ԱՀ երկրորդ նախագահ Արկադի Ղուկասյանի միջնորդությունը, նախագահ Ռոբերտ Քոչարյանի խափանման միջոցը փոխելու որոշում կայացրեց։\nՀավատալով, որ դատարանը հավատարիմ կմնա անկախ եւ ճնշումներից զերծ որոշում կայացնելու իր սահմանադրական հանձնառությանը՝ այդուհանդերձ, դատապարտում ենք արդարադատությունը խոչընդոտելու յուրաքանչյուր դեպք՝ դրանք դիտելով որպես Հայաստանում սահմանադրական կարգի հաստատմանն ու ամրագրմանն դեմ ուղղված քայլ։\nՓաստում ենք, որ այս օրերին արձանագրված փողոցային ճնշումը խաթարում է ժողովրդավարական հասարակության, այդ թվում արդար եւ ազատ դատաքննություն վարելու հիմքերը եւ գտնում, որ գործադիր իշխանությունը պարտավոր է հետեւողական միջոցներ ձեռնարկել եւ երաշխավորել պետական իշխանության առանձին մարմինների անխափան գործունեությունը։\nՀայ Յեղափոխական Դաշնակցությունը մերժում եւ դատապարտում է հայկական զույգ պետությունների համերաշխությանն ուղղված, արհեստական բաժանարարներ եւ պառակտիչ տրամադրություններ արթնացնող որեւէ դրսեւորում՝ ցանկացած կողմից։ Դաշնակցությունն իր ողջ կարողականությամբ պայքարելու է եւ թույլ չի տալու ցանկացած ոտնձգություն՝ ուղղված ազգային միասնականությանը։\nՄեր հավաքական պարտականությունն ու պատասխանատվությունն է ավելի քան միասնական լինել, ամրացնել ներհասարակական համերաշխությունը՝ դիմագրավելու արտաքին եւ ներքին մարտահրավերները, լուծելու մեր համազգային անվտանգության խնդիրները։\n"
}