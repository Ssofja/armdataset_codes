{
    "title": "Երեխաները երբեք չպետք է դառնան հակամարտությունների թիրախ. Սոս Ավետիսյանի ելույթը ԵԽԽՎ-ում",
    "text": "Հայաստանի պատվիրակության անդամ Սոս Ավետիսյանը ԵԽԽՎ-ում ելույթ է ունեցել երեխաների պաշտպանության թեմայով: Ավետիսյանն իր ելույթը հրապարակել է Ֆեյսբուքի իր էջում։ \nՀրապարակման տեքստում ասված է․\n«Երեխաներին պետք է սիրել և երբեք թույլ չտալ, որպեսզի նրանք դառնան էժանագին քարոզչության զոհ, հատկապես այն դեպքում, երբ այդ քարոզչությունը ուղեկցվում է զենքի կիրառմամբ: \nԵրբ 2016թ-ին Ադրբեջանը հարձակվեց Արցախի վրա, առաջին զոհը եղավ մի 9-ամյա երեխա՝ Վաղինակ Գրիգորյանը: Խաղաղ բնակչության վրա այդ հարձակումով Ադրբեջանը ևս մեկ անգամ ցուցադրեց իր ռազմատենչ քաղաքականությունը: \nՀամացանցում փնտրելով՝ կգտնենք տեսահոլովակներ, որտեղ կտեսնենք թե ինչպես են Ադրբեջանում մարդիկ իրենց երեխաներին, աշակերտներին սովորեցնում ատել հայերին:\nՀայաստանն ընդունել է ավելի քան 20000 սիրիացի փախստականների, և մեր կառավարությունը ամեն ինչ արել և անում է նրանց՝ հասարակությանը լիարժեք ինտեգրելու համար: Եվ դա այն պատճառով է, որ մենք մի երկիր ու ազգ ենք, ով վերապրել է ցեղասպանությունը:\nԵրեխաներին պետք է էլ ավելի շատ սիրել թե՛ Հայաստանում, թե Ադրբեջանում, թե՛ Վրաստանում, թե՛ Ուկրաինայում և թե՛ ամենուր. երեխաները երբեք չպետք է դառնան հակամարտությունների թիրախ»:\n"
}