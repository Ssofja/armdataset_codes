{
    "title": "Թուրքիայի ԱԱԽ-ն ևս քննադատեց Հայաստանին |azatutyun.am|",
    "text": "azatutyun.am: Թուրքիայի նախագահ Ռեջեփ Թայիփ Էրդողանի նախագահությամբ կայացած Ազգային անվտանգության խորհրդի նիստի ժամանակ օրակարգային մի շարք հարցերի թվում քննարկվել է նաև հայ-ադրբեջանական սահմանային լարվածությունը:\nՆիստից հետո հրապարակված հայտարարության մեջ քննադատվել է Հայաստանի՝ «խաղաղությունը խաթարող և միջազգային իրավունքը անտեսող ագրեսիան»: Նշվել է, որ «Հայաստանը պետք է վերջ դնի հարձակողական կեցվածքին և դուրս գա օկուպացրած ադրբեջանական հողերից», և «թուրք ժողովուրդը տեր է կանգնելու ցանկացած որոշման, որը կընդունի եղբայրական Ադրբեջանը իր արդար պայքարում»:\nՕրերս նախագահ Էրդողանը նախարարական կաբինետի երկամյա աշխատանքի արդյունքների ամփոփմանը նվիրված նիստի ժամանակ կրկին ռազմատենչ հայտարարություններ էր արել: «Հայաստանի հարձակումներից ճնշվածներին երբեք մենակ չենք թողել և չենք թողնելու: Մենք շարունակելու ենք գործել որպես մի երկիր, որը աչք չի դնում ուրիշի իրավունքի վրա, այլ նվաճում է իր սեփական իրավունքը», - ասել էր նա:\n"
}