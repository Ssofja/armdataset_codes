{
    "title": "Սուր շնչառական վարակներն աճի միտում ունեն, 1894 երեխայի մուտքը կրթական հաստատություններ արգելվել է. ՀՀ ԱՆ",
    "text": "Օրական կտրվածքով շարունակվում է սուր շնչառական վարակների համաճարակաբանական դիտարկումը, որի արդյունքները փաստում են, որ հիվանդացությունն ունի աճման միտում: Հիվանդացության աճ է գրանցվել ամբուլատոր պոլիկլինիկական, հիվանդանոցային կազմակերպություններ իմելիության և շտապ օգնության կանչերում։ Այս մասին տեղեկացնում է ՀՀ Առողջապահության նախարարությունը:\nՍուր շնչառական վարակներով պայմանավորված հիվանդացության համաճարակաբանական մշտադիտարկումը շարունակվում է նաև դպրոցներում և նախադպրոցական կազմակերպություններում: Այսօրվա տվյալներով` հանրապետությունում սուր շնչառական վարակներով բացակայությունը կազմել է 3,8%-ը: Եզակի կրթական կազմակերպություններում արձանագրվել են սուր շնչառական վարակներով բացակայության բարձր ցուցանիշներ: Սուր շնչառական վարակների տարածումը կրթական հաստատություններում հնարավորինս բացառելու նպատակով այդ կազմակերպություններում՝ ներգրավելով շահագրգիռ կառույցների ներուժը, ուժեղացվել է համաճարակային ֆիլտրը: Արդյունքում՝ չի թույլատրվել 1894 երեխայի մուտքը կրթական հաստատություններ: 723-ը Երևանում, 1171-ը՝ մարզերում:\nՆախարարությունը նաեւ հիշեցնում է, որ հանրապետությունում դեռևս շրջանառում են գրիպի  Ա H1N1 ենթատեսակը և Բ տեսակը, ինչպես նաև շնչառական այլ վարակների հարուցիչներ (ռինովիրուս, բոկավիրուս, ռեսպիրատոր սինտիցիալ վիրուս, ադենովիրոս):\nՍուր շնչառական վարակներով, գրիպով չհիվանդանալու, ինչպես նաև հետգրիպային բարդություններից խուսափելու նպատակով՝  առողջապահության նախարարությունը կրկին հիշեցնում և հորդորում է պատվաստվել սեզոնային գրիպի դեմ՝ դիմելով հաշվառման պոլիկլինիկա, խուսափել գրիպանման երևույթներով հիվանդների հետ շփումից:\n«Եթե հիվանդ եք՝ մնացեք տանը, հատկապես՝ գրիպանման երևույթներ ունեցող երեխաներին մի թույլատրեք հաճախել դպրոց և մանկապարտեզ՝ ապահովելով բժշկի կողմից խորհրդատվությունը և բուժումը,\nեթե հիվանդ եք, հրավիրեք տեղամասային մանկաբույժին, թերապևտին կամ ընտանեկան բժշկին և մի զբաղվեք ինքնաբուժմամբ,\nմի օգտագործեք հակաբիոտիկներ, քանի որ դրանք ցուցված չեն գրիպի և սուր շնչառական վարակների բուժման համար,\nհագնվեք եղանակին համահունչ,\nպահպանեք հազի և փռշտալու վարվելակարգը,\nօգտագործեք հնարավորինս շատ հեղուկներ,\nհաճախակի օդափոխեք փակ տարածքները,\nհետևեք անձնական հիգիենային»,-տեղեկացնում է Առողջապահության նախարարությունը։  \n"
}