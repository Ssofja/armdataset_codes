{
    "title": "Գագիկ Ջհանգիրյանը կարևորեց ներկա դատական համակարգի զտման խնդիրը |1lurer.am|",
    "text": "1lurer.am: ԲԴԽ անդամության թեկնածու Գագիկ Ջահանգիրյանն իր ելույթում կարևորեց ներկա դատական համակարգի զտման խնդիրը:\n«Ցավոք սրտի, իշխանության եկած ներկա քաղաքական ուժն անցած տարիների և ամիսների ընթացքում այդ ուղղությամբ գործնական քայլեր չի կատարել, և մեր դատական համակարգը մնացել է որպես հնի ժառանգորդ, իներցիայով դեռ շաժվում է առաջ: Իսկ մաքրման, զտման խնդիր Սահմանադրությունը հստակ հնարավորություն է տալիս: Դատական օրենսգրքին իրավունք է տալիս նախատեսել դատավորների համար լրացուցիչ սահմանափակումներ: Եվ այդ հնարավորությունը, ես կարծում եմ, օրենսդիր մարմինը պետք է օգտագործի, որ մենք ազատվենք մարդու հիմնարար իրավունքների և ազատությունների կոպիտ խախտումներ թույլ տված այն դատավորներից և անձանցից, որոնք վարկաբեկել են այդ համակարգը»,- նշեց Ջահանգիրյանը՝ մատնանշելով Սահմանադրության 164-րդ հոդվածի 6-րդ կետը, որ հնարավորություն է տալիս մտցնել նոր սահմանափակումներ:\nՆրա կարծիքով՝ մեկ այլ խնդիր է Սահմանադրական դատարանի և Վճռաբեկ դատարանի ֆունկցիոնալ նշանակությունների խախտումը, որն ըստ Ջհանգիրյանի՝ դատական համակարգն ուղեկցում է 1995 թվականից:\n«Իր ստեղծման առաջին օրվանից ՍԴ-ը փորձել է դառնալ բոլոր դատարանների գերագույն դատարանը: Եվ իր որոշումներով մինչ օրս էլ նրանք փորձում են մտնել Վճռաբեկ դատարանի տիրույթ, իրենք իրենց որոշումներում օրենքների միատեսակ կիրառման հրահանգներ են տալիս: Ընդ որում՝ այդպիսի առաքելություն ունի ՀՀ Վճռաբեկ դատարանը: ՍԴ-ը պետք է հաստատի կամ հերքի այսինչ նորմի կամ դրույթի հակասահմանադրականության  խնդիրը, և ոչ ավելին»,- նշեց Ջահանգիրյանը:\nԱնկախ դատարանի ստեղծման խնդիրը կլուծի մնացած բոլոր իրավապահ մարմիններում առկա բազմաթիվ խնդիրներ՝ եզրափակեց Ջահանգիրյանը:\n"
}