{
    "title": "Ավտովթարի հետևանքով տուժած զինծառայողներից միայն մեկը գուցե բժշկական միջամտության կարիք ունենա. Արծրուն Հովհաննիսյան |armenpress.am|",
    "text": "Սյունիքի մարզում տեղի ունեցած ավտովթարի հետևանքով տուժած զինծառայողների կյանքին վտանգ չի սպառնում, նրանցից միայն մեկը գուցե բժշկական միջամտության կարիք ունենա:\nԱյս մասին ապրիլի 12-ին լրագրողների հետ զրույցում ասաց ՀՀ ՊՆ մամուլի խոսնակ Արծրուն Հովհաննիսյանը:\n«Որևէ մեկի կյանքին վտանգ չի սպառնում: Ընդամենը մեկ զինծառայող թեթև վնասվածք է ստացել: Երեկ միջին էր գնահատվում, այսօր արդեն թեթև: Գուցե բժշկական միջամտության կարիք կլինի: Մյուսներին, հավանաբար, այսօր կամ վաղը դուրս կգրեն, և իրենք կանցնեն իրենց բնականոն ծառայությանը»,- նշեց Հովհաննիսյանը:\nԱրծրուն Հովհաննիսյանը ավտովթարի պատճառները չնշեց, դրանք կպարզվեն քննության ընթացքում:\n«Պատճառների մասին դեռ վաղ է խոսելը: Կլինի քննություն, կիմանանք պատճառները: Բայց տեղանքը բավական բարդ է, ճանապարհը ծանր, և ռիսկեր միշտ կան այս տեղանքներում»,- ասաց նախարարության խոսնակը:\n"
}