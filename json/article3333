{
    "title": "Rolling Stone ամսագիրն անդրադարձել է SOAD-ի` Արցախյան գոյապայքարին նվիրված նոր երգերին |armenpress.am|",
    "text": "armenpress.am: Հեղինակավոր Rolling Stone ամսագիրը ծավալուն հոդված է հրապարակել System of a Down ռոք խմբի երկու նոր երգերի մասին, որոնք նվիրված են Արցախյան գոյապայքարին:\nԱմսագիրը նշում է, որ «Protect The Land» և «Genocidal Humanoidz» երգերը խմբի համար առաջինն են 15 տարվա երկար դադարից հետո:\n«Տեսնելով, որ Ադրբեջանը սեպտեմբեր ամսին պատերազմ է սկսել Հայաստանի նկատմամբ` հայկական արմատներ ունեցող երաժիշտները վերադարձել են ստուդիա, որպեսզի երկու նոր երգեր ձայնագրեն և դրանով ուշադրություն հրավիրեն իրենց պատմական հայրենիքում ընթացող իրադարձությունների վրա»,- նշում է Rolling Stone-ը:\nՀեղինակավոր ամսագիրը նշում է, որ 2005 թվականից հետո խմբի ներսում մշակութային տարաձայնություններ են առաջացել, որից հետո խմբի անդամներն այլևս նոր երգեր չեն ներկայացրել, սակայն շարունակել են իրենց շրջագայությունները: Բայց մեկ ամիս առաջ սկսված պատերազմը դարձյալ միավորել է խմբի 4 անդամներին:\nՀոդվածում Rolling Stone-ն անդրադառնալով Լեռնային Ղարաբաղին՝ նշում է, որ այնտեղ մեծ մասամբ բնակվում են էթնիկ հայեր և իրենց հայրենիքն անվանում են Արցախ:\n«Այն լեռնային բնակավայր է և ունի երկար արյունալի պատմություն, որը սպի է թողել այնտեղ ապրող մարդկանց հոգիների վրա: Հայաստանի և Ադրբեջանի միջև վերջին պատերազմն ավարտվել է 1994թ., որի արդյունքում հաստատվել է հրադադար, իսկ տարածքն անցել է հայկական կողմի վերահսկողության տակ: Սեպտեմբերին Ադրբեջանը նոր պատերազմ է սկսել:\nՀոդվածում նշվում է նաև, որ Ադրբեջանը պատերազմի ընթացքում բազմաթիվ պատերազմական հանցագործություններ է իրականացրել և աջակցություն է ստացել 1915թ. Հայոց ցեղասպանությունն իրականացրած Թուրքիայի կողմից:\nԽմբի անդամները նշում են, որ իրենք զինվորներ չեն, սակայն երաժշտության միջոցով են փորձում մղել իրենց բաժին գոյության պայքարը:\n"
}