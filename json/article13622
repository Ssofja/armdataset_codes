{
    "title": "Կայացել է ՀՀ ԱԺ գիտության, կրթության, մշակույթի, սփյուռքի, երիտասարդության եւ սպորտի հարցերի մշտական հանձնաժողովի արտահերթ նիստը",
    "text": "Դեկտեմբերի 11-ին Հովհաննես Հովհաննիսյանի նախագահությամբ կայացել է ՀՀ ԱԺ գիտության, կրթության, մշակույթի, սփյուռքի, երիտասարդության եւ սպորտի հարցերի մշտական հանձնաժողովի արտահերթ նիստը:\nՀանձնաժողովը ՀՀ կրթության, գիտության, մշակույթի եւ սպորտի նախարարի տեղակալ Լուսինե Առաքելյանի ներկայացմամբ` առաջին ընթերցմամբ քննարկել է «Հանրակրթության մասին» ՀՀ օրենքում լրացումներ ու փոփոխություններ կատարելու մասին» եւ կից օրենքների նախագծերի փաթեթը:\nՀիմնական զեկուցողի խոսքով՝ նախագծերի ընդունումը պայմանավորված է տնօրենի ընտրության գործընթացի հստակեցմամբ, ինչպես նաեւ Սահմանադրության 6-րդ հոդվածի կարգավորումով՝ համաձայն որի Սահմանադրության եւ օրենքների հիման վրա եւ դրանց իրականացումն ապահովելու նպատակով Սահմանադրությամբ նախատեսված մարմինները կարող են օրենքով լիազորվել ընդունելու ենթաօրենսդրական նորմատիվ իրավական ակտեր:\nՆախարարի տեղակալը նաեւ նշել է, որ փաթեթով մասնավորապես սահմանվում են պետական ուսումնական հաստատությունների անվանակոչության կարգը, վարչական եւ մանկավարժական աշխատողների էթիկայի նորմերը, գործածվող փաստաթղթերի ցանկը, հաստատվում են այդ փոստաթղթերի լրացման կարգերը, պետական հանրակրթական ուսումնական հաստատության զարգացման ծրագրի օրինակելի ձեւը: Առաջարկվում է օրենսդրորեն ամրագրել նաեւ հանրակրթական ուսումնական հաստատության ղեկավարման իրավունք (հավաստագիր) ստանալու նպատակով վերապատրաստման եւ վերապատրաստող կազմակերպության ընտրության, ինչպես նաեւ «Տարվա լավագույն ուսուցիչ», «Տարվա լավագույն տնօրեն» եւ «Տարվա լավագույն դաստիարակ» մրցույթների կարգերը:\nԲանախոսը պատասխանել է նաեւ պատգամավորների հնչեցրած բազմաթիվ հարցերին:\nՀանձնաժողովի նախագահի տեղակալ Հովհաննես Հովհաննիսյանն առաջարկել է օրենքների նախագծերի փաթեթի քննարկումը հետաձգել՝ այն առավել հանգամանալի ուսումնասիրելու նպատակով:\nԱռաջարկն ընդունվել է հիմնական զեկուցողի ու հանձնաժողովականների կողմից:\nՀանձնաժողովի նախագահի տեղակալը տեղեկացրել է, որ դեկտեմբերի 20-ին ԱԺ նիստերի դահլիճում նախատեսվում է անցկացնել խորհրդարանական լսումներ՝ «Կրթության ոլորտի բարեփոխումներն ու առաջիկա ռազմավարական մարտահրավերները» թեմայով:\nԱԺ պատգամավոր Աննա Կոստանյանն էլ տեղեկացրել է, որ «Կինոյի մասին» օրենքի նախագծի վերաբերյալ քննարկումներն ավարտվել են, ներկայացվել են օրինագծի 3 տարբերակ, ձեւավորվել է աշխատանքային խումբ՝ նախագծերը հանգամանալից ուսումնասիրելու համար:\nԱյնուհետեւ պատգամավորներ Լիլիթ Ստեփանյանն ու Աննա Կոստանյանը տեղեկատվություն են ներկայացրել իրենց մասնակցած սեմինարների վերաբերյալ:\n"
}