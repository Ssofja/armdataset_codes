{
    "title": "Պետաիրավական հանձնաժողովը դրական եզրակացություն տվեց մի շարք օրենքներում փոփոխությունների լրամշակված փաթեթին |armtimes.com|",
    "text": "armtimes.com: Ինչպես արդեն հայտնել ենք, այսօր Ազգային ժողովը 79 կողմ, 2 դեմ ձայների հարաբերակցությամբ առաջին ընթերցմամբ ընդունեց ՀՀ քրեական օրենսգրքում և կից ներկայացված օրենքներում փոփոխությունների փաթեթը: \nՊետաիրավական հանձնաժողովի նիստում նախագծի զեկուցող, ԱԺ «Իմ քայլը» խմբակցության պատգամավոր Վահագն Հովակիմյանը նշեց, որ նախագծում կատարվել են մի քանի փոփոխություններ:\nՄասնավորապես՝ նախագծից հանվել է 154.10-րդ հոդվածը, այն է՝ ընտրություններին մասնակցող կուսակցության (կուսակցությունների դաշինքի) կամ թեկնածուի վերաբերյալ կեղծ տեղեկություններ հրապարակելը, ինչի համար նախատեսվում էր պատիժ նվազագույն աշխատավարձի հազարապատիկից երեքհազարապատիկի չափով: Հովակիմյանը հավելեց, որ որոշում է կայացրել տվյալ հոդվածը հանել տարընթերցումներից խուսափելու համար:\nՎահագն Հովակիմյանը հավելեց, որ մնացած փոփոխությունները տեխնիկական են:\nՎարչական իրավախախտումների վերաբերյալ Հայաստանի Հանրապետության օրենսգրքում փոփոխություններ եւ լրացումներ կատարելու մասին նախագծում էլ Հովակիմյանը նշեց, որ ավելացում է արվել: Մասնավորապես համացանցում քարոզարշավի կամ քարոզչության համար օրենքով սահմանված ժամանակահատվածում նախընտրական քարոզարշավ անելու դեպքում նույնպես կլինի վարչական տույժ, ինչը ներկայիս կարգավորումներում բացակայում էր, և լռության օրը համացանցում քարոզչություն իրականացնելու դեպքում վարչական տույժ նախատեսված չէ:\n«Իմ քայլ»-ի պատգամավորն ասաց, որ Քաղաքացիության մասին օրենքում էլ կատարվել են միայն տեխնիկական շտկումներ:\nՔննարկումից հետո Պետաիրավական հանձնաժողովի անդամները դրական եզրակացություն տվեցին ՀՀ քրեական օրենսգրքում և կից ներկայացված օրենքներում փոփոխությունների փաթեթի լրամշակված տարբերակին:\n"
}