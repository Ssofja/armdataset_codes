{
    "title": "Պատվաստման գործընթացն առավել հարմարավետ դարձնելու համար ներդրվել է հերթերի կառավարման էլեկտրոնային համակարգ. ԱՆ",
    "text": "Այսուհետ COVID-19-ի դեմ պատվաստվելու համար պատվաստումային շրջիկ կայաններում երկար սպասելու կարիք չի լինի։ Այս մասին հայտնում է Առողջապահության նախարարությունը:\nԱռողջապահության նախարարությունը պատվաստման գործընթացն առավել հարմարավետ ու դյուրին դարձնելու համար ներդրել է հերթերի կառավարման էլեկտրոնային համակարգ, որի նպատակն անհարկի կուտակումները բացառելն է և գոյացած հերթերը կանոնակարգելը։\nԱռողջապահության նախարարի ժամանակավոր պաշտոնակատար Անահիտ Ավանեսյանն այսօր այցելել է Հյուսիսային պողոտա 1 հասցեում գտնվող պատվաստումային կայան, ծանոթացել հերթերի կարգավորման նոր համակարգի գործարկմանն ու դրա շնորհիվ կարգավորվող պատվաստման ընթացքին։\n Նշենք, որ էլեկտրոնային գրանցման համակարգը ներառում է 3 բաժին՝\n• ՀՀ քաղաքացիություն ունեցող անձինք\n• քաղաքացիություն չունեցող անձինք\n• կացության իրավունք ունեցող անձինք\n Համակարգը նախատեսում է ինչպես պատվաստումային գործընթացի իրականացում, այնպես էլ խորհրդատվություն:\n Հաշվի առնելով, որ COVID-19-ի դեմ պատվաստվել ցանկացողների թիվը գնալով մեծանում է՝ առողջապահության նախարարությունը շարունակելու է պատվաստման գործընթացը մարդկանց համար առավել հասանելի, պարզ և վստահելի դարձնելու ամենօրյա աշխատանքները։\n"
}