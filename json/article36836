{
    "title": "Արարատ Միրզոյանը ստորագրել է «Սահմանադրական դատարանի մասին» օրենքում փոփոխություններ և լրացումներ կատարելու մասին օրենքը",
    "text": "ՀՀ ԱԺ նախագահ Արարատ Միրզոյանը ֆեյսբուքյան իր էջում գրում է․\n«Քիչ առաջ ստորագրեցի հունիսի 30-ին ԱԺ կողմից ընդունված «Սահմանադրական դատարանի մասին» օրենքում փոփոխություններ և լրացումներ կատարելու մասին օրենքը։\nԱյժմ օրենքը պետք է հրապարակվի պաշտոնական տեղեկագրում և այդ պահից այն կմտնի ուժի մեջ»։\nՎարչապետ Նիկոլ Փաշինյանն իր ֆեյսբուքյան էջում հայտնել է, որ առաջիկայում կընտրվեն ՍԴ 3 նոր դատավորներ։\nՀիշեցնենք, որ ԱԺ-ն հունիսի 30-ին երկրորդ ընթերցմամբ ընդունել էր ՍԴ-ի մասին սահմանադրական օրենքում փոփոխություններ և լրացումներ կատարելու մասին օրենքի նախագիծը։ Ավելի ուշ ԱԺ նախագահ Արարատ Միրզոյանը նշել էր, որ եթե նախագահ Արմեն Սարգսյանը  «Սահմանադրական դատարանի մասին» օրենքը վիճարկելու համար չդիմի  ՍԴ, ապա ինքը 5-օրյա ժամկետում կստորագրի այն:\nՀունիսի 26-ից, հիշեցնենք, ուժի մեջ են մտել սահմանադրական փոփոխությունները, որոնցով դադարեցվում են ՍԴ 3 անդամների լիազորությունները, իսկ Հրայր Թովմասյանը դադարում է պաշտոնավարումը որպես ՍԴ նախագահ: Հունիսի 30-ին ԱԺ-ում ընդունված և այսօր ԱԺ նախագահի ստորագրած փաթեթով նախատեսվում են ՍԴ դատավորի և նախագահի թափուր պաշտոններում առաջադրումների և ընտրության համար անհրաժեշտ կարգավորումներ, ինչպես նաև ՍԴ երեք դատավորների կենսաթոշակի իրավունքի իրացման ապահովման համար անհրաժեշտ հստակեցումներ:\n"
}