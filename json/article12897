{
    "title": "Բելառուսում ՀՀ դեսպանը ներկայացրել է ԼՂ նկատմամբ Ադրբեջանի ագրեսիայի հետևանքով ստեղծված իրավիճակը",
    "text": "Բելառուսում Հայաստանի արտակարգ և լիազոր դեսպան Արմեն Ղևոնդյանը հոկտեմբերի 22-ին հանդիպել է Բելառուսի խորհրդարանի մարդու իրավունքների, ազգային հարաբերությունների և ԶԼՄ-ների հարցով հանձնաժողովի նախագահ Գենադի Դավիդկոյի հետ: Բելառուսում Հայաստանի դեսպանությունը տեղեկացնում է, որ հանդիպման ընթացքում դեսպանը ներկայացրել է Լեռնային Ղարաբաղի նկատմամբ Ադրբեջանի ագրեսիայի հետևանքով ստեղծված իրավիճակը, անդրադարձ է եղել Թուրքիայի անմիջական ռազմաքաղաքական աջակցությանը և Մերձավոր Արևելքից զինյալների ներգրավվածությանը:\nՆշվել է, որ ադրբեջանական կողմը ոչ միան անտեսում է երկու նախկին հումանիտար զինադադարի շուրջ ունեցած համաձայնությունը, այլև շարունակում է սադրիչ ռազմական գործողությունները՝ թիրախավորելով բնակավայրերը և քաղաքացիական ենթակառուցվածքները, այդ թվում՝ Շուշիի սուրբ Ամենափրկիչ եկեղեցին:\nԳենադի Դավիդկոյին ներկայացվել է միջազգային արձագանքը, այդ թվում տարբեր երկրների խորհրդարանների կողմից ընդունված բանաձևերը, հայտարարությունները, որոնք դատապարտում են Լեռնային Ղարաբաղի դեմ ծավալվող ագրեսիան, Թուրքիայի ներգրավվածությունը և այլ զինյալների ներգրավումը:\n"
}