{
    "title": "Կարևորվում է գործարար համայնք-գործադիր իշխանություն երկխոսության առավել աշխուժացումը",
    "text": "Հայաստանի արդյունաբերողների և գործարարների միությունն ապրիլի 21-ին հրավիրել է այս ամսվա արդեն երրորդ նախագահության ընդլայնված հեռավար նիստը՝ քննարկելու համար թագավարակով պայմանավորված տնտեսությունում ստեղծված իրավիճակը, խնդիրների հաղթահարմանն ուղղված գործադիրի իրականացրած ծրագրերի ընթացքը, տարբեր ոլորտներում կուտակված խոչընդոտերը, դրանց լուծմանն ուղղված միջոցառումները։ Այս մասին հաղորդագրություն է տարածել Հայաստանի արդյունաբերողների և գործարարների միությունը։\n«ՀԱԳՄ նախագահ Արսեն Ղազարյանը, ներկայացնելով նախորդ նիստերից հետո ձեռնարկված քայլերը՝ նշեց, որ տնտեսության հատվածին ուղղված կառավարության ծրագրերում տեղ են գտել նաև միության կողմից արված մի շարք առաջարկներ, մասնավորապես՝ շինարարության և այլ ոլորտներում աշխատանքները վերսկսելու որոշումը, ընթացքի մեջ են այլ առաջարկների քննարկումը։\nԱնդրադառնալով բեռնափոխադրումների դժվարություններին՝ Արսեն Ղազարյանը ներկայացրեց փոխադրումների ժամկետների երկարելու պատճառները։ Միաժամանակ նշվեց, որ չորրորդ օրն է, ինչ Լարսի անցակերը զգալիորեն թեթևացել է, գրեթե նախկին ռեժիմով են մեքենաները  դեպի Ռուսաստան ուղևորվում և գալիս։ Այն տագնապները, որոնք առկա էին մարտի վերջին ու ապրիլի առաջին կեսին, կարելի է համարել հաղթահարված։\nԱրտակարգ իրավիճակի ռեժիմով են իրականացվում Իրանից կատարվող փոխադրումները․ բեռները գալիս են մինչև ազգային տերմինալ, իսկ նրանք, որոնք հնարավոր չէ վերաբարձել, ուղեկցությամբ հասնում են մինչև Երևան։\nՎրաստանում մտցված կարանտինային ռեժիմը, ընդհանուր առմամբ, մեծ խնդիրներ չի առաջացնում․ բեռնափոխադրող մեքենաներն ուղեկցվում են, և, եթե մինչև ապրիլի 10-ը որոշակի խնդիրներ ծագում էին, ապա ներկա դրությամբ Սադախլոյից մեքենաները Վլադիկավկազ գնում և վերադառնում են 4-6 օրում։ Որոշակի խոչընդոտներ կան կոնյակի արտահանման առնչությամբ․ Ռուսաստանը ընտրողաբար նմուշներ է վերցնում փորձաքննության համար, և մեքենաները  մի քանի օր ապասում են, մինչև կստացվեն արդյունքները։\nՄասնակիցներն արձանագրեցին, որ  ներկայումս գործադիրի աջակցությունը գերակշիռ մասով ունի  սոցիալական, և ոչ թե տնտեսական ուղղվածություն։ Մինչդեռ գործատուների առջև այսօր ծառացած գլխավոր հիմախնդիրներից է աշխատատեղերի պահպանումը։  Կառավարության օժանդակությունների ուղղությունը պետք է լինի դեպի գործարարությունը՝ ուղղակի, հարկերի հետաձգման և այլ եղանակներով։ Ստանալով լրացուցիչ ռեսուրսներ՝ գործատուները կկարողանան պահպանել աշխատատեղերը, ինչը պետությանը հետագայում կազատի լրացուցիչ սոցիալական բեռից։\nԳործարարները խնդիրներ ունեն սպասումների և կանխատեսումների ձևավորման առումով, ինչն իր բացասական ազդեցությունն է ունենում ընդհանուր տնտեսության վրա։ Անհրաժեշտ է, որ գործարարներն ու պետական կառույցները համատեղ ուժերով սպասումներ ձևավորեն, կանխատեսելիություն ապահովվի։ Ներկա պահին համատարած անորոշություն է, ինչը տնտեսվարողին ծանր կացության մեջ կարող է գցել։ Այս անորոշությունն անդրադառնում է նաև շինարարական մրցույթների կազմակերպման վրա․կառուցապատողները դժվարանում են գնային առաջարկներ անել։\nԻբրև օրախնդիր՝ շեշտվեց բանկային համակարգի զգուշավորությունը վարկեր տրամադրելու գործում։ Վերջինս իր հերթին պայմանավորված է վարկառուների՝ հետագայում վճարունակության անորոշությամբ։\nԲավականին լուրջ խնդիրներ են ծագել թեթև արդյունաբերության ոլորտում։ Ընկերություններից շատերը կորցրել են դրսի իրենց պայմանագրերն ու պատվերները, մեծ վնասներ են եղել նաև ռուբլու փոխարժեքի տատանման հետևանքով։ Բարդություններ են ծագել աշխատակիցներին վճարելու, պահելու հարցում, ինչն, ինքնին, լուրջ կապիտալ է։\nԸստ ելույթ ունեցողների՝ օգտակար կլիներ, եթե թեթևացվեր պետական բյուրոկրատիան։ Պակաս կարևոր չէ պետության աջակցությունը ոչ միայն ֆինանսական միջոցներով, այլ նաև պետական գործառույթի առավելագույն թեթևացմամբ, ընթացակարգերի պարզեցմամբ։\nԸնդգծվեց, որ հարկավոր է հետամուտ լինել, որպեսզի պատական մարմիններն ուշադրություն դարձնեն, ժամանակին պատասխանեն տնտեսվարողների բարձրացրած խնդիրներին։ Կարևորվեց գործարար համայնք-գործադիր իշխանություն երկխոսության առավել աշխուժացումը։\nՆիստում անդրադարձ եղավ նաև համավարակի պայմաններում ընկերություններում աշխատանքների անվտանգ կազմակերպման միջոցներին ու եղանակներին»,- ասված է հաղորդագրության մեջ։\n«Մեր միության առանձնահատկությունն այն է, որ համախմբում է ամենատարբեր ճյուղերի ներկայացուցիչների, հաճախ նաև՝ մրցակից ոլորտների։ Համանման քննարկումների միջոցով  փորձ է արվում հնարավոր իրատեսական ու ճիշտ լուծումներ գտնել տնտեսական առկա հիմնախնդրների համար։ Ինչ խոսք, առկա է կառավարության քայլերի ազդեցության արդյունավետության բարձրացման խնդիր։ Թե բանկային, թե տնտեսության ոլորտներն ունեն գործադիրի անմիջական ուղղորդման և աջակցության կարիքը։ \nՊետութունը պետք է խիստ պահանջներ դնի և կարգավորումներ տա՝ ավելացնելով դեպի տնտեսություն ուղղվող ռեսուրսները։ Մինչ օրս իրականացված ծրագրերը որոշակի արդյունքներ տալիս են, սակայն ճգնաժամի հետևանքները կասեցնելու, համակարգային լուծումներ տալու համար դրանք բավարար չեն»,-ամփոփիչ խոսքում նշել է ՀԱԳՄ նախագահ Արսեն Ղազարյանը։\n"
}