{
    "title": "Հայաստանը մասնակցում է Ավստրիայում ընթացող Եվրոպական առողջապահական համաժողովին |lragir.am|",
    "text": "lragir.am: Ավստրիայի Բադ Հոֆգաստայն քաղաքում ընթանում է Եվրոպական առողջապահական համաժողովը, որին մասնակցում է առողջապահության նախարարի տեղակալ Անահիտ Ավանեսյանը: Միջոցառումը կազմակերպել է Առողջապահության համաշխարհային կազմակերպության եվրոպական տարածաշրջանային գրասենյակը: Համաժողովն իր շուրջն է համախմբել առողջապահության ոլորտում քաղաքականություն մշակողներին, հասարակական կազմակերպություններին, գիտական ու գործարար շրջանակների ներկայացուցիչներին:\nՀամաժողովին շեշտադրվել են առողջապահության համակարգում վստահության մթնոլորտի ձևավորման, անհավասարությունների հարթման, ֆինանսական մեխանիզմների կանոնակարգման և աղքատության նվազեցման ուղղությամբ երկրներում տարվող աշխատանքները:\nԱնահիտ Ավանեսյանն անդրադարձել է առողջապահության ոլորտում առկա խնդիրներին, նաև ներկայացրել է առողջապահական համընդհանուր ծածկույթի վերաբերյալ Հայաստանի կողմից իրականացվող ծրագրերը:\nՀամաժողովի շրջանակում Առողջապահության համաշխարհային կազմակերպությունը կիսվել է առողջապահության ոլորտում արդարության վերաբերյալ իր կատարած աշխատանքների արդյունքներով, ըստ որոնց` գոյություն ունի վեց մակրոտնտեսական քաղաքականություն, որը կարող է 2-4 տարվա ընթացքում նվազեցնել անհավասարությունները առողջապահական ոլորտում: Կազմակերպությունը երկրներին տրամադրել է ուղի-ապացույցներ` ցույց տալով, թե ինչպես կարելի է հասնել արդյունավետ լուծման:\n"
}