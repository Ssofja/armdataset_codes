{
    "title": "Վարչապետը մինչ օրս իրավիճակին ճիշտ չի տեղեկացված. Շիրակ Բունիաթյան",
    "text": "Մեզ համար էական չէ տվյալ կազմակերպությունը տեղական է, միջազգային թե օֆշորային, մենք խնդիրը պարզ ներկայացրել ենք և փաստերով հիմնավորել այն։Այս մասին իր ֆեյսբուքյան էջում գրել է Ջերմուկի բնակիչ, բնապահպան Շիրակ Բունիաթյանը:\n«Վարչապետ Փաշինյանի մամուլի ասուլիսն էի նայում։\nՈւզում եմ անդրադառնալ Ամուլսարի խնդրին, վարչապետի անդրադարձին։\nԵս չգիտեմ, թե ո՞վ կամ ովքե՞ր են նրան զեկուցում Ամուլսարի շուրջ ստեղծված իրավիճակը, բայց վստահ կարող եմ ասել, որ չնայած շուրջ երկու տարի է Ամուլսարի տարծքում և նրա շուրջ ակտիվ պայքար է մղվում ժողովրդի կողմից, բայց վարչապետը մինչ օրս իրավիճակին ճիշտ չի տեղեկացված։\nՄե՛նք պայքարի հենց սկզբից հստակ նշել ենք, որ այստեղ չկա պայքար անձերի կամ կազմակերպությունների դեմ։\nՄեզ համար էական չէ տվյալ կազմակերպությունը տեղական է, միջազգային թե օֆշորային ։\nՄե՛նք խնդիրը պարզ ներկայացրել ենք և փաստերով հիմնավորել այն։\nՄե՛նք բազմիցս նշել ենք, որ Ամուլսարի խնդիրը բազմաշերտ է։\nԱյստեղ միարժամանակ կա և՛ մարդու իրավունքների կոպտագույն խախտում, և՛ բնապահպանական ակնհայտ ռիսկեր, և՛ տնտեսական մոդելի փոփոխության խնդիր։\nՇրջակա համայնքների ժողովրդի մեծամասնության դիրքորոշումը գրավոր կերպով և հանրագրի տեսքով պետք է որ վարչապետի սեղանին լիներ։\nԲայցեւայնպես չենք զլանա և ևս մեկ անգամ կկրկնենք։\nԱմուլսարի տարածքում հանք չի լինելու, անկախ դրանից այդ ծրագիրը իրականացնողը տեղական, թե միջազգային կազմակերպություն է։\nԱնկախ դրանից այդ հանածոները երկրում են մնալու թե դուրս են գալու ։\nԱնկախ դրանից մեր պայքարի արդյունքում, ոմանք հույսեր են փայփայելու թե երազախափ են լինելու։\nՍա է հայ ժողովրդի հայրենասեր և գիտակից մեծամասնության դիրքորոշումը ։\nԱյս կառավարության հետ, թե առանց նրա, մենք Ամուլսարի կործանումը թույլ չենք տալու։\nԱմուլսարում հանքարդյունաբերության էջը այլևս փակված է։\nԱմուլսարը հայրենիք է, Ամուլսարը մեր տան սյունն է և այն ամուր ենք պահելու»,- գրել է նա:\n"
}