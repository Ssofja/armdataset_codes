{
    "title": "Կորոնամիֆեր․ մայիսի 30 – հունիսի 5\r\n |media.am|",
    "text": "media.am: Media.am-ը ներկայացնում է համավարակի մասին անցած յոթ օրվա ընթացքում տարածված ապատեղեկատվությունները և դավադրության տեսությունները։ Չստուգված և ոչ արժանահավատ բովանդակությունը տարածվել է ոչ միայն սոցցանցերում, այլև լրատվական կայքերի կողմից։\n\nHayeli.am․ մեկ վերնագրում երկու ապատեղեկատվություն\n\nՀունիսի 4-ին Արցախի նախագահ Արայիկ Հարությունյանը ֆեյսբուքյան գրառմամբ տեղեկացրեց, որ ծանր հիվանդության հետևանքով մահացել է Սաթենիկ Սաֆարյանը։\nԱյս գրառումը տարածել էին բազմաթիվ լրատվականներ։ Hayeli.am-ը, սակայն, մեկ ցավակցական տեքստ փոխանցելիս հասցրել էր միայն վերնագրում երկու ապատեղեկատվություն թույլ տալ։\nՆյութը վերնագրված էր․ «Կորոնավիրուսից մահացած 33-ամյա քաղաքացին ազատամարտիկի աղջիկ է. Հարությունյան»։\n❌ Հարությունյանը չի ասել, թե մահացածը 33 տարեկան է❌ Հարությունյանը չի ասել, թե կորոնավիրուսն էր մահվան պատճառը\nԿայքը, ըստ էության, Արցախում գրացնված մահվան դեպքը կապել էր նույն օրը երեկոյան Առողջապահության նախարարի հայտնած դեպքի հետ։ Թորոսյանը տեղեկացրել էր, որ կորոնավիրուսից 33-ամյա մարդ է մահացել, որն ուներ քրոնիկական հիվանդություններ։\nHayeli.am-ը ոչ մի փաստարկ չուներ այս կապը ստեղծելու։ Ավելին, փաստերը հակառակի մասին էին վկայում։ Նախ, Սաթենիկ Սաֆարյանը ոչ թե 33 տարեկան էր, այլ` 26։ Վերջինս ուներ քաղցկեղ, որի բուժման համար 2020-ի տարեսկզբին դրամահավաք էր կազմակերպվել։\nHayeli.am-ը նյութը ավելի ուշ հեռացրել է։\n\n«Կորոնավիրուսի դեմ պայքարող էֆեկտիվ միջոցը գտել են Հայաստանում»\n\nՀունիսի 1-ին ֆեյսբուքում տարածվեց հավակնոտ լուրը, թե կորոնավիրուսի դեմ պայքարող էֆեկտիվ միջոցը գտել են Հայաստանում:\nԼուրի աղբյուրը 1in.am կայքի լարգրող Գոհար Հայրապետյանն էր։ Վերջինս պնդել էր, թե 2016 թվին Ինդոնեզիայում ապրող պրոֆեսոր Յոզեֆ Բաբիբկյանը 5 տարբեր բուսական յուղերից ստեղծել է հակաբորբոքային հավելուկ, որը կանխարգելում է տարբեր տիպի վիրուսային պրոցեսներ, «իսկ 2020 պարզվեց, որ նաև կորոնավիրուսը: Այն ոչ միայն կանխարգելում է կոնորավիրուսը, այլև վարակվելու դեպքում օգնում է շատ թեթև տանել հիվանդությունը»:\nԸստ Հայրապետյանի “Health Tone” հավելուկն ընդունվել է իբրև օժանդակ միջոց նախարարության կողմից կորոնավիրուսի դեմ պայքարում: Իսկ դրա էֆեկտիվությունը ցույց տալու համար բերել էր իրենց խմբագրության օրինակը, որտեղ վարակի դեպք չի արձանագրվել։\nԲուսական հավելուկը նա նաև անվանել է դեղ։ Այս գրառումը կիսվել է 235 անգամ (հունիսի 06, 14։00)։\nԱյս լուրերին արձագանքել է Նորքի ինֆեկցիոն հիվանդանոցը, տեղեկացնելով, որ ««Հելթ թոն»-ը Հայաստանում գրանցված է որպես սննդային հավելում, ոչ թե դեղամիջոց, ուստի չի կարող հանդիսանալ բուժական դեղամիջոց` կորոնավիրուսային հիվանդության դեմ պայքարում։ [․․․] Ինչպես ցանկացած սննդային հավելում, այնպես էլ սա պացիենտին կարող է տրվել որպես աջակցող միջոց»։\nՀիվանդանոցից նաև տեղելակցրել են, որ «որևէ պաշտոնական ուցեցույց բուժման գործընթացում չի ներառում այս սննդային հավելումը»:Արշալույս ԲարսեղյանԱվելին՝ media.am-ում։\n"
}