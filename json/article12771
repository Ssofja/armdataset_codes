{
    "title": "Ավինյանն ընդունել է ՀՀ-ում ՄԱԶԾ մշտական ներկայացուցչին",
    "text": "ՀՀ փոխվարչապետ Տիգրան Ավինյանը փետրվարի 16-ին հրաժեշտի հանդիպում է ունեցել Հայաստանում ՄԱԿ-ի Զարգացման ծրագրի (ՄԱԶԾ) մշտական ներկայացուցիչ Դմիտրի Մարիյասինի հետ:\nԻնչպես տեղեկացրին ՀՀ փոխվարչապետ Տիգրան Ավինյանի գրասենյակից, փոխվարչապետն իր գոհունակությունն է հայտնել համատեղ աշխատանքի կապակցությամբ՝ նշելով, որ նախորդ տարիներին ՄԱԶԾ-ի հետ ՀՀ կառավարությունը արդյունավետորեն համագործակցել է բազմաթիվ ծրագրերով: Նկատի ունենալով Դմիտրի Մարիյասինի անձնական ներդրումը այդ ձեռքբերումներում՝ Տիգրան Ավինյանը նրան հաջողություններ է մաղթել նոր աշխատանքում:\nԴմիտրի Մարիյասինը ներկայացրել է նախորդ տարիներին իրականացված ծրագրերի ընթացիկ վիճակն ու արդյունքները: Նա նշել է, որ ցավով է հրաժեշտ տալիս Հայաստանին՝ միաժամանակ հույս հայտնելով, որ Հայաստանի հետ իր կապը պահպանվելու է, իսկ համատեղ աշխատանքը տարբեր ոլորտներում հնարավոր է լինելու շարունակել:\nԿողմերը քննարկել են ՀՀ կառավարության և ՄԱԶԾ-ի համագործակցության շրջանակներում իրականացվող նախագծերի ընթացքն ու հեռանկարները: Անդրադարձ է կատարվել Հայաստանի համայնքներում իրականացվող ծրագրերին՝ ելակետում ունենալով համայնքների տեղական կարիքները հաշվի առնելու ու տարածքային համաչափ զարգացման սկզբունքները: Նկատի ունենալով համայնքներում քաղաքային միջավայրի զարգացման անհրաժեշտությունը՝ քննարկվել է նաև զբաղմունքի ու ժամանցի համայնքային կենտրոնների ստեղծման հարցը, որի հայեցակարգային մշակումը Կառավարության տնտեսական արձագանքման ծրագրի կարևոր բաղադրիչներից է: Օրակարգում են եղել նաև կլիմայի, շրջակա միջավայրի, գյուղատնտեսության ոլորտներում առկա հարցերն և դրանց լուծմանը միտված ծրագրերը:\nՏիգրան Ավինյանը ներկայացրել է փետրվարի 4-ին ՀՀ կառավարության նիստում հաստատված տնտեսական արձագանքման ծրագիրը՝ որպես դրա հիմնական նպատակ նշելով տնտեսության վերականգնումը: Փոխվարչապետը մատնանշել է այն ուղղությունները, որոնք պետք է վերափոխվեն առկա պահանջներին համապատասխան, ինչպես նաև առանձնացրել այն ոլորտները, որոնք նոր են և կարող են հետաքրքիր լինել ներդրողների համար՝ նպաստելով բիզնես միջավայրի ընդլայնմանը: Նա անդրադարձել է նաև այս բնագավառում կառավարության քաղաքականությանը, այդ թվում՝ բիզնեսին վերաբերող աջակցության ծրագրերին:\nԿողմերը նախանշել են հետագա համագործակցության հնարավորությունները՝ քննարկելով հարցերի լայն շրջանակ՝ տեխնոլոգիական զարգացում, ռեսուրսների արդյունավետ կառավարում և օգտագործում, համայնքներում քաղաքային միջավայրի ձևավորում, հակակոռուպցիոն քաղաքականություն և հանրային կառավարման ոլորտի բարեփոխումներ: Փոխվարչապետը արտահայտել է Հայաստանի կառավարության պատրաստակամությունը վերոնշյալ ոլորտներում տարվող քաղաքականությանը նոր թափ հաղորդելու հարցում՝ նկատի ունենալով, որ այն դրական ուղերձ է պարունակում առ միջազգային գործընկերներ, ինչպես նաև կարևոր պայման է ամուր պետություն կառուցելու համար:\n"
}