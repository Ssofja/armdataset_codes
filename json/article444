{
    "title": "Ադրբեջանը ՄԻԵԴ-ին խնդրել է երկարաձգել 9 հայ ռազմագերու և նրանց փոխանակման մասին տեղեկության տրամադրման ժամկետը\r\n |armtimes.com|",
    "text": "armtimes.com: Ադրբեջանի կառավարությունը սահմանված ժամկետում տեղեկություններ չի տրամադրել իր տիրապետության ներքո գտնվող հայ ռազմագերիներից 9-ի եւ նրանց փոխանակման վերաբերյալ։\nՎերջիններիս իրավունքների պաշտպանության հարցով Մարդու իրավունքների եվրոպական դատարան էր դիմել ՀՀ կառավարությունը։ Նոյեմբերի 20-ին Եվրոպական դատարանում ՀՀ ներկայացուցիչը հայտնել էր, որ դատարանը, բավարարելով հրատապ միջոց կիրառելու իր դիմումը, պահանջել է, որ Ադրբեջանը մինչեւ նոյեմբերի 27-ը տեղեկություններ հայտնի այդ 9 ռազմագերու առողջական վիճակի, պահման պայմանների մասին՝ միաժամանակ նշելով նրանց փոխանակման ուղղությամբ ձեռնարկված եւ ձեռնարկվելիք քայլերի մասին։\nՄԻԵԴ-ում ՀՀ ներկայացուցիչ Եղիշե Կիրակոսյանը տեղեկացրեց, որ Ադրբեջանը դատարանին խնդրել է երկարաձգել այդ ժամկետը մինչեւ դեկտեմբերի 4-ը։ «Ադրբեջանի կառավարությունը որպես երկարաձգման պատճառ նշել է պանդեմիան եւ ռազմական դրությունը, ինչը առնվազն զավեշտ է»,- ասաց Կիրակոսյանը՝ հավելելով, որ դրա առիթով ՀՀ կառավարությունն իր վրդովմունքն արդեն հայտնել է դատարանին։\nԿիրակոսյանի գնահատմամբ՝ Ադրբեջանը փոխանակումը ձգձգելու միտում ունի․ «Բայց մենք բոլոր հնարավոր եղանակներով պետք է փորձենք ապահովագրել մեր քաղաքացիների իրավունքները»։\nԵղիշե Կիրակոսյանը ճիշտ չհամարեց նշել գերիների հաստատված հստակ թիվ, միայն ասաց, որ այն անձանց թիվը, որոնց գտնվելը Ադրբեջանական իշխանության ներքո որեւէ ապացույցով հաստատվել է, հասնում է մի քանի տասնյակի։ Նրանց մի մասը շահերը դատարանում ներկայացնում է ՀՀ կառավարությունը, մի մասինը՝ իրավապաշտպան Արտակ Զեյնալյանը եւ փաստաբան Սիրանուշ Սահակյանը։\n"
}