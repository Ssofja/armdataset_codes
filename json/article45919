{
    "title": "Իտալիան առաջինն է Եվրոպայում կորոնավիրուսով վարակվածների թվով. իշխանությունները սահմանափակել են ազատ տեղաշարժը |news.am|",
    "text": "news.am: Իտալիայի կառավարությունը սահմանափակել է տեղաշարժվելու ազատությունը երկրի հյուսիսային այն շրջաններում, որտեղ հատկապես տարածված են COVID-19 կորոնավիրոսով վարակվելու դեպքերը, հաղորդում է \nՀամաճարակի կենտրոն համարվող շրջանների բնակիչներին կարգելվի հեռանալ այդտեղից, կարգելվի նաեւ այդտեղ մուտքը, հայտարարել է Իտալիայի վարչապետ Ջուզեպե Կոնտեն:\nՆույն օրը Քաղաքացիական պաշտպանության դեպարտամենտում հայտնել են, որ Իտալիայում գրանցվել է կորոնավիրուսի 79 դեպք, 2 մարդ զոհվել է, 1 մարդ՝ բուժվել:\nԱմենամեծ թվով վարակվածները՝ 54 դեպք, գտնվում են Լոմբարդիայում, որտեղ հատուկ միջոցառումներն առնչվում են շուրջ 50 հազար մարդու 9 բնակավայրերում Միլանից 60 կմ հեռավորության վրա՝ Կոդոնյո քաղաքում: Հենց Կոդոնյոյում փակ են սուպերմարկետներն ու ռեստորանները, փողոցներում փոքրաթիվ անցորդներ են կրում պաշտպանիչ դիմակներ: Միլանում քաղաքապետը կարգադրել է փակել հանրային հաստատությունները:\nՀարեւան Վենետո շրջանում գրանցվել է վարակի 17 դեպք, մի շարք քաղաքներում դադարեցվել են դպրոցների, սպորտային կենտրոնների, սրճարանների եւ գիշերային ակումբների աշխատանքը: Վիրուսի հետեւանքով մահացած առաջին ԵՄ քաղաքացին այդ շրջանի 78-ամյա բնակիչն էր, իսկ երկրորդը՝ 77-ամյա կին էր, որը մահացել էր Լոմբարդիայում: Իշխանությունները կարգադրել են չեղարկել բոլոր սպորտային եւ հասարակական միջոցառումները երկու շրջաններում փետրվարի 23-ին:\nՎարակի երկու դեպք է գրանցվել Էմիլիա-Ռոմանյա եւ Լացիո շրջաններում, եւս մեկը՝ Պյեմոնտեում: Իտալիան կորոնավիրուսից առավել տուժած եվորպական երկրներից մեկն է, դեռեւս հունվարի 31-ին այդտեղ հայտարարել էին արտակարգ դրություն վարակի տարածման առնչությամբ:\nԳերմանիայում գրանցվել է կորոնավիրուսի 16 դեպք, Ֆրանսիայում՝ 12, այդ թվում՝ 1 դեպք մահվան ելքով: COVID-19 կորոնավիրուս կոչվող հիվանդության հետեւանքով զոհվել է արդեն ավելի քան 2300 մարդ ամբողջ աշխարհում: Հիվանդության գրեթե բոլոր դեպքերը, այդ թվում՝ մահվան ելքով, գրանցվել են Չինաստանում:\n"
}