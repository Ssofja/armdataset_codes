{
    "title": "Ամփոփվել է պրոթեզավորման անհրաժեշտություն ունեցող անձանց կարիքների գնահատման առաջին փուլը, պրոթեզավորումը կմեկնարկի առաջիկայում |1lurer.am|",
    "text": "1lurer.am: Աշխատանքի և սոցիալական հարցերի նախարար Մեսրոպ Առաքելյանը Կառավարության այսօրվա նիստին անդրադարձավ պրոթեզավորման անհրաժեշտություն ունեցող անձանց կարիքների գնահատմանը՝ նշելով, որ առաջին փուլն արդեն ամփոփված է:\n«Պրոթեզավորման անհրաժեշտություն ունեցող անձանց կարիքների համալիր գնահատում ենք իրականացրել միջազգային չափորոշիչներին համապատասխան: Ընդ որում՝ բացի առողջապահական խնդիրներից, գնահատում է իրականացվել նաև միջավայրային խնդիրների՝ մասնավորապես՝ կենցաղային, տնային պայմանները և այլն:\nԱյս պահին այդ գնահատումն իրականացվել է, նաև միջազգային պրոթեզարանների հետ մենք ունենք պայմանավորվածություններ, մասնավորապես՝ եվրոպական և ամերիկյան, որտեղից ձեռք են բերվելու բոլոր անձանց համար միջազգային չափանիշներին համապատասխան բազմաֆունկցիոնալ պրոթեզներ, և առաջիկայում արդեն պրոթեզավորումը խումբ-խումբ կիրականացվի, և զուգահեռ կիրականացվի տնային պայմանների հարմարեցում, որպեսզի այդ սահմանափակումները հնարավորինս նվազ լինեն»,- նշեց նախարարը:\n"
}