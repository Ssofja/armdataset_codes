{
    "title": "Լարված իրավիճակ Գլխավոր դատախազության դիմաց. ակցիայի մասնակիցները փորձեցին ներխուժել շենք\r\n |armtimes.com|",
    "text": "armtimes.com: ՀՀ գլխավոր դատախազության մոտ իրավիճակը լարվել է. այնտեղ ակցիա անցկացնող անձանց եւ ոստիկանների միջեւ հրմշտոց է սկսվել: Իրավիճակը լարվեց այն պատճառով, որ ակցիայի մասնակիցները փորձեցին մուտք գործել դատախազության շենք՝ միաժամանակ ձվեր եւ այլ առարկաներ նետելով տարածքում հսկողություն իրականացնող ոստիկանների ուղղությամբ:\nՄեղրիի քաղաքապետի ձերբակալման որոշման մասին տեղեկանալուց հետո ընդդիմադիր ուժերը, ի պաշտպանություն սյունեցիների, ժամը 18:30 Արամ Մանուկյանի արձանի հարակից տարածքում ակցիա իրականացրեցին:\nՀՅԴ ԳՄ անդամ Իշխան Սաղաթելյանը, ով ակցիայի կազմակերպիչներից մեկն էր, լրագրողների հետ զրույցում հայտնեց, որ հանրահավաքի նպատակը սյունեցիների կողքին լինելն է.\n«Մենք կշարժվենք նաեւ դատախազություն, որտեղ հստակ պահանջներ կհնչեցնենք: Այսօր քննչականում տեղի ունեցած այդ խայտառակությունը պետք է ստանա արժանի պատասխան»,-հայտարարեց Սաղաթելյանը: Այնուհետև ակցիայի մասնակիցները քայլերթով շարժվեցին ՀՀ գլխավոր դատախազություն, որտեղ պահանջեցին հանդիպում գլխավոր դատախազ Արթուր Դավթյանի հետ:\n"
}