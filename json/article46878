{
    "title": "Գյումրիում 80 ընտանիք նոր եւ հարմարավետ բնակարան կունենա. արդեն հավաքվել է 1 միլիոն 437 հազար 408 դոլար |armtiems.com|",
    "text": "armtimes.com: Հայաստան համահայկական հիմնադրամը Գյումրիում բնակարանաշինարարական ծրագիր է իրականացնում: Գյումրիի ավագանին արդեն որոշում է կայացրել Բուլվարային թաղամասում գտնվող նախկին ռադիոգործարանի հանրակացարանի երկու շենքը տրամադրել հիմնադրամին: Շենքերից մեկը պետական էր, մյուսը 15 մլն դրամով համայնքապետարանն էր ձեռք բերել, որը մոտ մեկ ամիս առաջ տրամադրվեց հիմնադրամին:\nՀայաստան համահայկական հիմնադրամի գործադիր տնօրեն Հայկակ Արշամյանը «Հայկական ժամանակ»-ի հետ զրույցում նշեց, որ բնակարանաշինարարական աշխատանքներն իրականացնելու համար 1 միլիոն 437 հազար 408 դոլար արդեն հավաքվել է:\n«Մեզ տրամադրված երկու շենքերն էլ նույնատիպ են, իրար դեմ դիմաց, սկզբից մի շենքն էինք վերցրել եւ դրա վրա էինք աշխատում, մոտ 1,5 միլիոն ԱՄՆ դոլար էր պետք, որովհետեւ պետք էր շենքն ամրացնել, կտուրը փոխել, ներսն ամբողջովին վերանորոգել»:Գումարը հավաքվել է հուլիսի 14-ին, ժամը 18:00-ից մինչեւ 22:00-ն Լոս Անջելեսում ARTN հեռուստաընկերության եթերով կայացած «Մեր Գյումրի» նախագծին նվիրված դրամահավաքի ընթացքում, որի արդյունքում Գյումրու երկու կիսակառույց շենքեր կհիմնանորոգվեն։\n80 ընտանիք հնարավորություն կունենա ապրել, աշխատել եւ ստեղծագործել մեկ վայրում։ Շենքը կունենա մանկապարտեզ, որը կծառայի շրջակայքում ապրող բոլոր բնակիչներին, շուրջը կստեղծվեն փոքր բիզնեսներ, ուր կաշխատեն ծրագրի շահառուները: Հայկակ Արշամյանի խոսքով՝ շենքի հոսանքն ապահովվելու է արեւային վահանակների ու տաքացուցիչների միջոցով: Հայկակ Արշամյանը հայտնում է, որ պլանավորված է նաեւ շենքի հարակից տարածքում աշխատատեղերի ստեղծում, որպեսզի լուծվի նաեւ բնակիչների զբաղվածության հարցը:\nՀայաստան համահայկական հիմնադրամի գործադիր տնօրեն Հայկակ Արշամյանը նշեց, որ վերջին 3 տարիների ընթացքում 43 բնակարան է հատկացվել Գյումրիի կարիքավոր ընտանիքներին: Ընտրությունը կատարվել է հատկապես ծայրահեղ խոցելի խմբերի համար: Հայաստան համահայկական հիմնադրամի գործադիր տնօրենը նկատեց, որ ընտրել են այն մարդկանց, որոնք երբեւէ բնակարան չեն ստացել, այլ ոչ թե այն մարդկանց, որոնք ստացել, սակայն որոշ ժամանակ հետո վաճառել են:\n«Նախորդ տարվա դեկտեմբերից դրեցինք եւ մանրամասն հաշվեցինք, հասկացանք, թե ինչ հիմնական խնդրներ ու թերացումներ են եղել: Երբ մարդուն դոմիկից տանում ես կահավորված եւ ավելի լավ պայմաններով բնակարան, խոցելի խմբի մեջ մտնող մարդու համար դու նոր խնդիրներ ես ստեղծում: Նա սկսում է ավելի մեծ գումարներ վճարել, քանի որ բնակարանում պատշաճ ջեռուցում է միացրած, իսկ դոմիկում փայտ էր վառում, իսկ այստեղ ձմռանը 100-ից 150 դոլար ստիպված է լինում վճարել: Ստացվում է՝ դու մարդու համար լավ պայմաններ ես ստեղծում, բայց դրանով ավելի ես աղքատացնում»,-ասաց նա:\nԵրկրոդ խնդիրը, որը մատնանշեց Արշամյանը, այն է, որ նախկինում հիմնադրամի կողմից գնված բնակարանները շատ դեպքերում ձեռք էին բերվում կարիքավոր մարդկանցից: Արդյունքում ստացվում էր, որ բնակարան էին վերցնում մի կարիքավորից, տալիս մեկ ուրիշին. «Նման ձեւով այդ մարդկանց արտագաղթն էինք խթանում, որովհետեւ որոշակի գումար ունենալով եւ տունը կորցնելով՝ հեռանում էին:\nՀաշվի առնելով նմանատիպ տարբեր նրբությունները՝ որոշեցինք ավելի կոմպլեքս, համապարփակ լուծում տալ եւ այնպիսի պայմաններ ստեղծել, որպեսզի բացի սոցիալական վիճակի բարելավումից՝ ինտեգրվեն հասարակության մեջ ու ավելի լավ ապրեն, փոխվի իրենց կյանքի որակը»:\nԱրշամյանը նշեց, որ շենքերի վերանորոգման հետ կապված աշխատանքները նոր են սկսվում, նախ իրականացվելու են նախագծա-նախահաշվարկային աշխատանքներ, ապա մրցույթ է հայտարարվելու, իսկ շինարարություն սկսելու մասին խոսելն այս պահին մի փոքր վաղ է: Տպել\n"
}