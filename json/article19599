{
    "title": "Անձը կարող է ձերբակալվել՝ անկախ փախուստի նպատակ ունենալ-չունենալուց. նախագիծը քննարկվեց ԱԺ-ում |armenpress.am|",
    "text": "armenpress.am: ՀՀ ազգային ժողովը երկրորդ ընթերցմամբ քննարկեց «Իմ քայլը»-ի պատգամավորների ներկայացրած օրենքի նախագիծը, որի ընդունումից հետո ըստ էության քրեական վարույթ իրականացնող մարմինը կարող է անձին ձերբակալելու որոշում կայացնել՝ անկախ նրանից այդ անձը փախուստի դիմելու նպատակ ունի, թե ոչ: Հայաստանի Հանրապետության քրեական դատավարության օրենսգրքում փոփոխություններ եւ լրացումներ կատարելու մասին օրենքի նախագիծն ԱԺ արտահերթ նիստում ներկայացրեց համահեղինակ Նիկոլայ Բաղդասարյանը:\nՆա հիշեցրեց, որ նախագիծը վերաբերում է Քրեական դատավարության օրենսգրքի 128-րդ հոդվածում առաջարկվող փոփոխությանը: «Խոսքը վերաբերում է ձերբակալման ինստիտուտին: Գործող օրենսգիրքը բառացի մեկնաբանելիս ստացվում է, որ եթե հանցագործություն կատարած անձը չի դիմում փախուստի, ապա նրան ձերբակալել չի կարելի: Օրինակ, եթե մարդը կատարում է սպանություն, և դեպքի վայրում իրեն հայտնաբերում են, ըստ Քրեական դատավորության օրենսգրքի, նրան ձերբակալելը թույլատրելի չէ»,-ասաց Բաղդասարյանը:\nՆախագծի ընդունումից հետո, եթե անձը կատարում է հանցագործություն, ու անկախ նրանից՝ փախուստի դիմելու նպատակ ունի, թե ոչ, եթե կան անհրաժեշտ բոլոր պայմանները, քրեական վարույթ իրականացնող մարմինն իրավունք ունի տվյալ սուբյեկտին ձերբակալել կամ որոշում կայացնել ձերբակալելու մասին:\nԳործող 72 ժամի փոխարեն նախագծով սահմանվում է, որ ձերբակալումը չի կարող տեւել 36 ժամից ավելի:\nՀՀ արդարադատության նախարարի տեղակալ Արմեն Հովհաննիսյանն անդրադարձավ նախագծի երկու հիմնական փոփոխության: «Մեկը պայմանավորված է ձերբակալման հասկացությունից ձերբակալման նպատակի դուրսբերմամբ, հաջորդ հիմնական փոփոխությունը պայմանավորված է ձերբակալման երկու տեսակների հստակեցմանն ու կանոնակարգմանը՝ մասնավորապես ազատության մեջ գտնվող մեղադրյալի ձերբակալմանը և խափանման միջոցի պայմանները խախտած մեղադրյալի ձերբակալմանը»,-ասաց նա:\n"
}