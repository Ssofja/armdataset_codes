{
    "title": "Գիտենք՝ ինչ եղավ «Ելք»-ի հետ 2018 թ-ին․ հիշում ենք բոլորի բոլոր ճանապարհները․ Արփի Դավոյանը՝ Անի Սամսոնյանին |news.am|",
    "text": "news.am։ Ազգային ժողովն այսօր՝ մայիսի 29-ին, դեմ քվեարկեց «Գնումների մասին» ՀՀ օրենքում փոփոխություններ կատարելու մասին որոշման նախագծին, որով «Լուսավոր Հայաստան» խմբակցությունն առաջարկում էր թափանցիկ դարձնել ՀՀ նախագահի, վարչապետի, ԱԺ նախագահի համար իրականացվող գնումները։Սակայն մինչեւ քվեարկությունը բավական թեժ բանավեճ ծավալվեց:\nՆախ, «Լուսավոր Հայաստան»-ից Գեւորգ Գորգիսյանը հիշեցրեց, որ նախկինում բարձրաստիճան պաշտոնատար անձանց կողմից կատարվող գնումները հրապարակային էին, սակայն դեռ Տիգրան Սարգսյանի վարչապետության ժամանակ անհամաչափ շատ ծախսեր էին կատարվել, որը հայտնվել էր մամուլում ու մեծ աղմուկ էր բարձրացել: Դրանից հետո «նախկին ռեժիմը որոշել էր, որ գործի թաքուն»:«Լուսավոր Հայաստան» խմբակցության ղեկավար Էդմոն Մարուքյանը հիշեցրեց, որ սա այն նախագիծն է, որին դեմ են քվեարկել դեռեւս «Ելք» դաշինքի ժամանակ. «Ես զարմանում եմ, որ այն մանիպուլիացիաները, որ եղան, որից հետո պարզաբանում մտցրվեց, որից հետո վարչապետն այստեղ ասեց՝ գրոտեսկ է արել եւ ներողություն է խնդրում: Դուք շարունակում եք պնդել այդ մանիպուլիացիոն փաստարկները։ Նախագիծը անվտանգության առումով որեւէ խնդիր չի առաջացնում, ուղղակի թափանցիկություն է առաջացնում»,-ասաց նա։«Իմ քայլը» խմբակցության պատգամավոր Սիփան Փաշինյանը ներկայացրեց հիմնավորումը․ «Ռազմական տեխնիկայի սպառազինության, ռազմամթերքի եւ ռազմատեխնիկական միջոցների ապահովման համար անհրաժեշտ ապրանքների աշխատանքների եւ ծառայությունների ձեռքբերումը.. եթե դուք չեք տեսնում ազգային անվտանգության խնդիր, դա ձեր իրավունքն է»,-ասաց նա։Իր հերթին «Իմ քայլը» խմբակցության պատգամավոր Արփի Դավոյանը, դիմելով Էդմոն Մարուքյանին, նշեց, որ նա մանիպուլիացիա է անում՝ «Ելք» դաշինքի անունը տալով։ «Պատմական փոփոխություններ են տեղի ունեցել, իրավիճակ է փոխվել եւ «Ելք»-ի հայտարարությունը խնդրում ենք այլեւս չվկայակոչել, որովհետեւ ահագին բան է փոխվել, որից բոլորը տեղյակ են»,-ասաց նա։Մարուքյանը տեղից արձագանքում էր, որ պետք չէ իրենց վախեցնել։«Ոչ մեկ ձեզ չի վախեցնում, մի արձագանքեք տեղից»,-նշեց Դավոյանը։ԱԺ «Լուսավոր Հայաստան» խմբակցության պատգամավոր Անի Սամսոնյանը «Իմ քայլի» պատգամավոր Արփի Դավոյանին կոչ արեց այլեւս Էդմոն Մարուքյանին նման հորդորներով չդիմել. «Սա պայմանավորված է նախկին մերժված իշխանության գործելաոճի շարունակությաբ: Ձեր այժմյան դիրքորոշումը պայմանավորված է նրանով, որ դուք հիմա իշխանություն եք: Մենք դա շատ լավ հասկանում ենք:Իսկ տիկին Դավոյանին ես ուզում եմ ասել մեկ բան. Էդմոն Մարուքյանը եղել է «Ելք» դաշինքի առաջին համարը եւ կվկայակոչի այդ դաշինքի գործունեության վերաբերյալ փաստեր երբ կուզի եւ ինչքան կուզի»։Ի պատասխան Արփի Դավոյանը նշեց․«Տիկին Սամսոնյան, մենք բոլորս հիշում ենք՝ ով է «Ելք» դաշինքի առաջին համարը եւ ինչ եղավ «Ելք» դաշինքի հետ 2018 թվականին: Այնպես որ մի՛ հիշեցրեք, մենք հիշում ենք բոլորի բոլոր ճանապարհները»։\n"
}