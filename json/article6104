{
    "title": "Կոնգրեսականները նամակներով ու բանաձևերով դատապարտում են Ադրբեջանի և Թուրքիայի ագրեսիան\r\n\r\n |armenpress.am|",
    "text": "armenpress.am: Հայկական ուղղությամբ թուրքական և ադրբեջանական համատեղ հարձակումների ֆոնին  Սենատի և Ներկայացուցիչների պալատի անդամները ջանում են օրենսդրական նախաձեռնություններով և Կոնգրեսի նամակներով հստակ փոփոխություններ կատարել, որոնք կկտրեն ԱՄՆ ռազմական օգնությունը Ալիևի ռեժիմին և պատժամիջոցներ կկիրառեն Թուրքիայի նախագահ Էրդողանի նկատմամբ՝ համաշխարհային համաճարակի ֆոնին տարածաշրջանային պատերազմի ռիսկ ստեղծելու համար: «Արմենպրես»-ի հաղորդմամբ՝ այս մասին տեղեկացնում է Ամերիկայի Հայ Դատի հանձնախումբը (ANCA):\nԱՄՆ օրենսդիրները ահազանգեր են հնչեցնում ՝ Ադրբեջանի և Թուրքիայի կողմից Արցախի և Հայաստանի դեմ վերջին հարձակման հետ կապված:\nԿոնգրեսի հայկական հարցերով հանձնախմբի համանախագահ Ջեքի Սփեյերը մտադիր է բանաձև ներկայացնել, որը  դատապարտում է Ադրբեջանի ագրեսիան, Թուրքիայի դերը հարձակումներում, կոչ է անում անհապաղ դադարեցնել ռազմական գործողությունները, ինչպես նաև կոչ է անում Անվտանգության կազմակերպությանը և ԵԱՀԿ Մինսկի խմբին՝ ապահովել Ադրբեջանի համաձայնությունը՝ Լեռնային Ղարաբաղի և Հայաստանի դեմ հարձակողական ռազմական գործողությունները դադարեցնելու և ընդունելու ողջ երկայնքով երրորդ անկախ կողմի մոնիտորինգը:\nԵրկկուսակցական մի բանաձև էլ, որին միացել են Ներկայացուցիչների պալատի շատ անդամներ, ադրբեջանական ագրեսիայի պայմաններում լայն աջակցություն է հավաքում հայկական կողմի համար:  \nԿոնգրեսի հայկական հարցերով հանձնախմբի համանախագահներ Ֆրենկ Փալոնը և Ջեքի Սփեյերը, Ներկայացուցիչների պալատի հետախուզության հանձնաժողովի նախագահ Ադամ Շիֆը և հանրապետական Դևին Նունեսը նախաձեռնել են Կոնգրեսի նամակ՝ ուղղված պետքարտուղար Մայք Պոմպեոյին ՝ կոչ անելով ԱՄՆ կառավարության վճռական գործողությունը ՝ դատապարտելու Ադրբեջանի անառարկելի ագրեսիան, դադարեցնելու ԱՄՆ-ի օգնությունը Ալիևի վարչակարգին, պահանջելու շփման գծի ողջ երկայնքով ավելի լայն մոնիտորինգ:\nՍենատի արտաքին հարաբերությունների հանձնաժողովի անդամ  Ռոբերտ Մենենդեսը նմանատիպ նամակ է հղել պետքարտուղար Պոմպեոյին ՝ կոչ անելով անհապաղ դադարեցնել Ադրբեջանին ԱՄՆ ռազմական օգնությունը և անհապաղ զբաղվել Թուրքիայի նախագահ Էրդողանին հակամարտությունից դուրս բերելու ուղղությամբ: «Եթե Թուրքիան չի ցանկանում հետ կանգնել հակամարտությունում ակտիվ ներգրավումից, պետք է անհապաղ դադարեցվեն Անկարային ռազմական տեխնիկայի վաճառքն ու փոխանցումները»,-նշված է սենատորի նամակում:\nԱվելի քան 150 000 նամակ և 10 000 զանգ արդեն հասել է ԱՄՆ նախագահ Թրամփին, նախկին փոխնախագահին:\n"
}