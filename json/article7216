{
    "title": "Քոչարյանն ակնհայտ է համարում, որ ընտրություններում 2 ուժ է պայքարում առաջատար դիրքերում |armenpress.am|",
    "text": "armenpress.am: ՀՀ երկրորդ նախագահ, «Հայաստան» դաշինքի ցուցակը գլխավորող Ռոբերտ Քոչարյանն ակնհայտ է համարում, որ ընտրություններում առաջատար դիրքերում պայքարում է երկու ուժ՝ վստահեցնելով՝հենց իրենց ուժն է, որ ունի փորձ ու գիտելիքներ: Քոչարյանն այս մասին ասաց քարոզարշավի շրջանակում Մասիսում քաղաքացիների հետ հանդիպմանը:\n«Ակնհայտ է, որ երկու միավոր են պայքարում առաջատար դիրքերի վրա՝ այս ընտրական գործընթացներում՝ գործող իշխանության քաղաքական թիմը և «Հայաստան» դաշինքը»,-ասաց Քոչարյանը:\nՆա առաջարկեց ճիշտ ընտրություն կատարելու համար զգացմունքային մասը մի կողմ դնելով՝ փորձել հասկանալ, թե որ թիմն իրենից ինչ է ներկայացնում: «Այս իշխանությունը  իշխանության գալուց խոստացել է խաղաղություն, մենք ստացանք պատերազմ, զոհեր, տարածքային հսկայական կորուստներ: Եվ այս իշխանությունը չի ընդունում, որ այս ամենի մեջ որևէ մեղք ունի: Այս իշխանությունը խոստացել է թռիչքաձև տնտեսական աճ, ստացանք թռիչքաձև անկում, գործազրկության աճ, արտագաղթ, աղքատության աճ….»,-ասաց Քոչարյանն ու իշխանությանը մեղադրեց նաև կոռուպցիոն գործարքների մեջ:\nՆա հավաստիացնում է, որ «Հայաստան» դաշինքը հանդես է գալիս հավասարակշռված դիրքերից, գալիս է երկիրը շենացնելու: Հավատացնելու համար, որ չեն ստում՝ Քոչարյանն առաջարկեց նայել իր կենսագրությունը, Դաշնակցության կենսագրությունը, «Վերածնվող Հայաստան» կուսակցության կողմից ցուցակում ընդգրկված մարդկանց կենսագրությունը: «Մենք մեր ցուցակում չունենք վարկաբեկված մարդիկ, չունենք մարդիկ, որոնց կարելի է ասել, որ սուտասան են, անբարոյական են և սադիստ են»,-ասաց նա՝ վստահեցնելով, որ ունեն փորձ ու գիտելիքներ:\nՔոչարյանը խոսեց գործող իշխանության, տարբեր ոլորտներում նրա վարած քաղաքականության մասին: Նա հիշեցրեց վերջին 3 տարվա ընթացքում փոխված ԱԱԾ ղեկավարների թիվը՝ 5, ԳՇ պետերի թիվը՝ 4:\n«Մենք առաջարկում ենք մեզ և ասում, որ ի վիճակի ենք այս ամենը փոխել, երկրի վիճակը բարելավել և ձեզանից յուրաքանչյուրի կյանքի որակը լավացնել»,-վստահեցրեց Քոչարյանը:\n«Վերածնվող Հայաստան» կուսակցության նախագահ Վահե Հակոբյանն էլ նշեց. «Այսօր Ռոբերտ Քոչարյանի պահանջարկն այնքան է, որ այլընտրանք պարզապես չի կարող լինել»:\nՀՅԴ գերագույն մարմնի անդամ Իշխան Սաղաթելյանն էլ հունիսի 20-ի ընտրությունը որակեց վճռական, պատմական: «Դա սովորական և հերթական ընտրություն չէ, դա հայրենիք և պետություն ունենալու և չունենալու ընտրություն է»,-ասաց նա:\n"
}