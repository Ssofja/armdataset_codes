{
    "title": "Կառավարությունն առաջարկում է ներկրվող ցեմենտի տուրքը սահմանել ոչ թե 22 հազար, այլ 14 հազար դրամ |news.am|",
    "text": "news.am։ ԱԺ տնտեսական հարցեր հանձնաժողովի նիստում Տնտեսական զարգացման եւ ներդրումների նախարար Տիգրան Խաչատրյանն առաջարկեց, որ ներկրվող ցեմենտի համար պետական տուրք սահմանել ոչ թե 22 հազար դրամ, ինչպես առաջաևկվել էր նախկինում, այլ 14 հազար դրամ:Մինչ այդ հանձնաժողովի նախագահ Բաբկեն Թունյանը հիշեցրեց, թե հարցը որ փուլում է գտնվում: Նա նշեց, որ սկզբում կառավարությունն առաջարկել էր 22 հազար դրամի պետական տուրք կիրառել ներկրվող ցեմենտի եւ ցեմենտի հումքի՝ կլինկերի վրա: Դրանից հետո ԱԺ տնտեսական հանձնաժողովում որոշվեց, որ տուրքը պետք է կիրառել միայն ներկրվող ցեմենտի վրա, իսկ կլինկերի նկատմամբ պետտուրքը չկիրառել. «Քանի որ կան նաեւ փոքր արտադրողներ, որոնց շահերը հաշվի չէին առնվել, իսկ ցեմենտի տուրքի վրա դնել մեկ տարվա ժամկետ, որ այդ ընթացքում հասկանալի լինի, թե շուկան ինչպես է արձագանքում, նաեւ ժամանակ տալ, թե ցեմենտ արտադրողներն ինչ են անում ավելի մրցունակ դառնալու համար»:\nՕրինագիծն առաջին ընթերցմամբ արդեն ընդունվել է:Տնտեսական զարգացման եւ ներդրումների նախարար Տիգրան խաչատրյանը ներկայացրեց, թե ինչու է որոշվել նվազեցնել պետտուրքը. «Պետք է շուկայում ապահովել մրցակցային պայմաններ այնպես, որ տեղական արտադրության մեծածավալ մասը ներկայացնող արտադրանքը կարողանա վաճառել նույնկերպ, ինչպես ներմուծողները: Այսինքն մեր առաջարկի նպատակն է պահպանել մրցակցային գնային միջավայր: Մենք առաջարկում ենք, որ ներկրվող մեկ տոննա ցեմենտի համար սահմանվի պետտուրք 14 հազար դրամ: Սա տարբեր է առաջարկված 22 հազար դրամից: Այդ 22 հազար դրամի հիմքում հաշվարկներն էին, որտեղ հաշվի էր առնված խոշոր արտադրողի նախորդ տարվա ինքնարժեքի թվերը: Մենք այն ժամանակ ունեինք մեկ տոննայի հաշվով 37 հազար դրամ ինքնարժեք, հետագայում նաեւ ՊԵԿ-ի ներկայացրած տվյալները հաշվի առնելով, ստացվեց, որ ինքնարժեքը մոտ է 31 հազար դրամին:Ներկրվող ցեմենտի գնագոյացումը կատարվում է հետեւյալ կերպ. Ցեմենտը ձեռք է բերվում մոտ 9 հազար դրամով, մաքսատուրք են վճարում 800 դրամի չափով, բարձման ծախսեր 700 դրամի չափով, տեղափոխման ծախսը՝ մոտ 12 հազար դրամ, իրացման ծախսեր՝ 500 դրամ եւ պետական տուրք՝ 14 հազար դրամ: Հանրագումարային ծախսեր՝ մեկ տոննայի դիմաց 37 հազար դրամ: Սա 500 մարկայի ցեմենտի ծախսերն են Երեւանում: Եթե գումարում ենք նաեւ ավելացված արժեքի հարկը, ապա ստացվում է, որ տոննան կարող են վաճառել 47 հազար դրամով:Տեղական արտադրողի համար մեկ տոննայի արտադրական ծախսեր, վարչական ծախսեր, իրացման ծախսերը 32 հազար դրամ են, եթե 5 տոկոս շահույթ ենք ավելացնում, կազմում է 33 600 դրամ: Վաճառքի գինը ստացվում է 40 300 դրամ»,-ասաց նախարարը:Ինչ վերաբերում է կլինկերին, ըստ նախարարի, ներկրողի համար վաճառքի գինը կազմում է 45 600 դրամ, այսինքն ավելի շատ, քան խոշոր արտադրողն է վաճառում ցեմենտը. «Ստացվում է, որ առանց կլինկերի վրա տուրք կիրառելու փոքր արտադրողը, որ կլինկերից պետք է ցեմենտ արտադրի, չի կարողանալու վաճառել ցեմենտ այնպիսի գնով, որ ավելի ցածր լինի, քան խոշոր արտադրողի գինը»:Նա նշեց, որ եթե այս մեկ տարում տեսնեն, որ բոլորը սկսել են ներկրվող կլինկերից ցեմենտ արտադրել, նշանակում է ինչ-որ բան ճիշտ չեն հաշվարկել. «Եթե տեսնենք, որ իրանական ցեմենտը շուկայից դուրս եկավ, բնշանակում է էլի ինչ-որ բան ճիշտ չենք հաշվարկել: Եթե տեսնենք իրականա ցեմենտի իրացումը շարունակում է ահագնացող չափերով աճել, նշանակում է էլի մի բան ճիշտ չենք հաշվարկել: Մենք ոչինչ չենք բացառում»,-ասաց Տիգրան Խաչատրյանը՝ հավելելով, որ պետք է օր առաջ ընդունել օրենքը, որովհետեւ շինարարության սեզոնն սկսվել է:\n"
}