{
    "title": "Զոհրաբյանին հանձնաժողովի նախագահի լիազորությունից զրկելու դեպքում ԲՀԿ-ն նոր թեկնածու չի առաջադրի\r\n\r\n |armenpress.am|",
    "text": "armenpress.am: ՀՀ ազգային ժողովի «Բարգավաճ Հայաստան» խմբակցությունը Նաիրա Զոհրաբյանին Մարդու իրավունքների պաշտպանության և հանրային հարցերի մշտական հանձնաժողովի նախագահի պաշտոնից զրկելու վերաբերյալ «Իմ քայլը»-ի նախագիծը համարում է հակասահմանադրական՝ որակելով քաղաքական հետապնդում: Այս մասին ասաց «Բարգավաճ Հայաստան»-ի պատգամավոր Արման Աբովյանը ԱԺ արտահերթ նիստում:\nՆա մեջբերեց Սահմանադրության 96-րդ հոդվածը, ըստ որի՝ պատգամավորն իր լիազորությունների ժամկետում և դրանից հետո չի կարող հետապնդվել և պատասխանատվության ենթարկվել պատգամավորական գործունեության շրջանակներում հայտնած կարծիքի կամ քվեարկության համար: Աբովյանը նաև մեջբերում արեց ԱԺ կանոնակարգ օրենքի 11-րդ հոդվածից. «Հանձնաժողովի անդամի լիազորությունները դադարեցվում են, եթե նրա պատգամավորական լիազորությունները դադարում կամ դադարեցվում են, նա դուրս է գալիս հանձնաժողովից, նա դուրս է գալիս կամ հեռացվում է խմբակցությունից, եթե այդ խմբակցությունը նրա տեղում նշանակում է խմբակցության անդամի»,-ասաց պատգամավորն ու հավելեց՝ բացառապես այս երեք դրույթները գոյություն ունեն:\n«Իմ քայլը» նախագծի հիմնավորումներում նշել է, որ գործնականում առկա է պատգամավոր Նաիրա Զոհրաբյանի կողմից Ազգային ժողովի մարդու իրավունքների պաշտպանության և հանրային հարցերի մշտական հանձնաժողովի նախագահի պաշտոնում հետագա պաշտոնավարման անհնարինություն: Դեկտեմբերի 17-ին Նաիրա Զոհրաբյանը «Ֆեյսբուք» սոցիալական կայքում կատարել է գրառում, որն իր մեջ պարունակում է նաև հետևյալ հատվածը. «Ես ատում եմ քեզ ժեխ, որ իշխանության բերեցիր քո նմանին, ով դանդաղ փակում է մեր պետականության էջը»:\n«Այդ հիմքով նման հակասահմանադրական նախագիծ բերելը ոչ այլ ինչ է, քան քաղաքական հետապնդում Նաիրա Զոհրաբյանի հանդեպ»,-ասաց Արման Աբովյանը:\nՊատգամավորը նշեց, որ համաձայն՝ Դոնթի բանաձևի Մարդու իրավունքների պաշտպանության և հանրային հարցերի մշտական  հանձնաժողովի նախագահի քվոտան պատկանում է «Բարգավաճ Հայաստան» խմբակցությանը: «Եվ մենք հայտարարում ենք, որ եթե դուք ձեր անօրինական քվեարկությամբ տիկին Զոհրաբյանին զրկեք հանձնաժողովի նախագահի լիազորություններից, ապա «Բարգավաճ Հայաստան» կուսակցությունը և  խմբակցությունը որևէ մեկին չի առաջադրելու այդ պաշտոնի համար: Մտածեք վաղվա ձեր պատասխանատվության մասին»,-ասաց նա ու հավելեց, որ իրենք չեն մասնակցելու այդ հարցով քննարկմանը:\n«Բարգավաճ Հայաստան» խմբակցության պատգամավորները այս ելույթից հետո լքեցին նիստերի դահլիճը:\n"
}