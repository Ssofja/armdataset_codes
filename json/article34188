{
    "title": "Ընդդիմությունը դեմ է քվեարկել Սահմանադրական փոփոխությունների հարցով արտահերթ նիստ գումարելու առաջարկին․ Էդմոն Մարուքյան |tert.am|",
    "text": "tert.am:   Մենք դեմ ենք քվեարկել ԱԺ խորհրդի նիստում ներկայացված բոլոր հարցերին: Խորհրդի 5 անդամ դեմ քվեարկեց: Այս մասին ԱԺ նիստից հետո լրագրողների հետ զրույցում ասաց «Լուսավոր Հայաստան» խմբակցության ղեկավար Էդմոն Մարուքյանը:\n«Իշխանությունը հրապարակային ընդունեց, որ գործընթացը քաղաքական է: Հրատապ, առանց միջազգային փորձաքննության, առանց Հայաստանի միջազգային պարտավորությունները ստուգելու և առերևույթ հակասահմանադրական նախագիծ է: Ես նկատեցի, որ նախագծի տակ չկան «Իմ քայլ»-ի իրավաբան պատգամավորների ստորագրությունը»,- ասաց Մարուքյանը և հավելեց, որ խորհրդի նիստում իշխանության ներկայացուցիչներին հարցրել են՝ ինչո՞վ է պայմանավորված նման հրատապությունը, իրենց պատասխանել են՝ այդպես են որոշել, քաղաքական որոշում է:\nՄարուքյանը հավելեց, որ առաջիկայում հանրաքվե է լինելու: «Սա սահմանադրական փոփոխությունների նախագիծ է՝ հանրաքվեի միջոցով»,-հավելեց նա:\nԻնչ վերաբերում է 37 պատգամավորի ստորագրությանը, Մարուքյանը նշեց, որ ստորագրողների մեջ չկան «Իմ քայլը» դաշինքի իրավաբան մասնագիտությամբ պատգամավորները: «Կամ նպատակային չեն ստորագրել, բայց պետք է քվեարկեն, կամ ինչ-որ միտում կա»,-ասաց նա և նշեց, որ սա սահմանադրական փոփոխությունների նախագիծ է` հանրաքվեի միջոցով:\nԷդմոն Մարուքյանը նշեց, որ խորհրդի նիստում հետաքրքրվել են, թե ինչով է պայմանավորված շտապողականությունը, սակայն «Իմ քայլի» պատգամավորները չեն բացատրել:\n«Հարցրել ենք, թե հրատապությունը ինչումն է, որևէ հոդաբաշխ բացատրություն չի ներկայացվել: Մեզ ասացին, որ քաղաքական որոշում է և բովանդակային ոչ մի բան, մոտավորապես`«էդպես ենք որոշել»»,-ասաց նա:\nՆա հայտնեց, որ հինգ խորհրդի անդամ դեմ է քվեարկել արտահերթ նիստին` «Լուսավոր Հայաստանից» և «Բարգավաճ հայաստանից»:\nՀիշեցնենք, որ ԱԺ «Իմ քայլը» խմբակցությունը հրավիրել էր խորհրդի նիստ, որտեղ քննարկվել էր պատգամավոր Վահագն Հովակիմյանի ներկայացրած՝ «Ազգային ժողովի կանոնակարգ», «Հանրաքվեի մասին» և «Սահմանադրական դատարանի մասին» սահմանադրական օրենքներում փոփոխություններ և լրացումներ կատարելու մասին օրենքների նախագծերը:\nՀիշեցնենք նաև, որ այսօր ԱԺ 37 պատգամավորներ ներկայացրել են Սահմանադրության 213-րդ հոդվածի փոփոխման նախագիծ:\n"
}