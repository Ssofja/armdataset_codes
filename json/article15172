{
    "title": "Արցախում փորձնական ծրագրով փայտե կոնստրուկցիաներով տներ են կառուցվում",
    "text": "Արցախի կառավարության փորձնական ծրագրով փայտե կոնստրուկցիաներով տներ են կառուցվում: Այս մասին հայտնում է Արցախի տարածքային կառավարման և ենթակառուցվածքների նախարարությունը:\nՄեկը շուտով ավարտական տեսք կստանա՝ ներքին հարդարման աշխատանքներին են հասել։ Կապալառու «Շեն Արցախ» ընկերությունն ընտրվել է, քանի որ նման տներ նախագծելու և կառուցելու փորձ ունի:\nԸնկերության փոխտնօրեն Մհեր Դերձյանի խոսքով՝  մասնագիտացված 5 հոգանոց խումբը 1 ամսում կարող է 3 սենյականոց տունը կառուցել և հանձնել շահագործման։ Կախված պատվերների ծավալից՝ գինը տատանվում է 1 քմ/200-300 ԱՄՆ դոլարի սահմաններում։\nՏան ամրությունը երաշխավորում են 70 տարի:\nԿառուցվող տները երկու մուտք ունեն, որոնցից մեկը հիմնականն է, իսկ մյուսը՝ ելք դեպի հողամաս։\nՏների պատերը ձայնամեկուսացվում են և ունեն ջերմությունը պահպանող նյութերից բաղկացած մակերես։\nՊատրաստի տան ոչ ներսից և ոչ էլ դրսից փայտե դետալները չեն երևում:\nՆախատեսված է նաև 1000 քառակուսի մետրի չափով տնամերձ տարածք:\n"
}