{
    "title": "ՌԴ արդարադատության նախարարը Նավալնիին ազատ արձակելու ՄԻԵԴ պահանջն անիրագործելի է համարում\r\n |tert.am|",
    "text": "tert.am: Մարդու իրավունքների եվրոպական դատարանի (ՄԻԵԴ) պահանջը՝ ընդդիմադիր Ալեքսեյ Նավալնիին կալանքից ազատելու մասին, անիրագործելի է, այն հակասում է Ռուսաստանի օրենսդրությանը և չի պարունակում հղում օրենքի նորմերին: Այս մասին հայտարարել է ՌԴ արդարադատության նախարար Կոնստանտին Չույչենկոն, գրում է «Ինտերֆաքս» գործակալությունը:\n«Այսօր ՄԻԵԴ-ից Նավալնիին ազատ արձակելու պահանջը աննախադեպ է մի քանի պատճառներով: Նախ, սա հստակ և կոպիտ միջամտություն է ինքնիշխան պետության դատական համակարգի գործունեությանը», - ասված  է Չույչենկոյի մեկնաբանության մեջ:\n«Երկրորդ, այս պահանջն անհիմն է և անօրինական, քանի որ այն չի պարունակում որևէ փաստ կամ օրենքի նշում, որը դատարանին հնարավորություն կտա նման որոշում կայացնել»,-ասել է նախարարը:\nԵրրորդ, նա նշել է, որ «պահանջն ակնհայտորեն անիրագործելի է, քանի որ, համաձայն Ռուսաստանի օրենսդրության, այս անձին կալանքից ազատելու իրավական հիմքեր չկան»:\nՄարդու իրավունքների եվրոպական դատարանը ավելի վաղ պահանջել էր անհապաղ ազատ արձակել Ալեքսեյ Նավալնիին:\n"
}