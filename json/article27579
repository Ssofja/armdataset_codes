{
    "title": "Արա Բաբլոյանը բոլորին, նաև իր ընկերներին կոչ է անում կորոնավիրուսը չքաղաքականացնել ու սխալ տեղեկություններ չտարածել |a1plus.am|",
    "text": "a1plus.am: Կորոնավիրուսի դեպքերի ավելացման, վարակի դեմ պայքարին ուղղված կառավարության քայլերի ու այլ թեմաների շուրջ հարցազրույց Առողջապահության նախկին նախարար, ԱԺ նախկին նախագահ Արա Բաբլոյանի հետ։\n- Պարոն Բաբլոյան, երեկվա համեմատ այսօր կորոնավիրուսով վարակակիրների թիվը գրեթե կրկնապատկվել և հասել է 351-ի: Դա սահմանափակումների թուլացմա՞մբ, թե այլ հանգամանքով է պայմանավորված:\n- Ցավում եմ, որ գործընթացն այնպես չի գնում, ինչպես ենթադրում էինք մենք` որպես առողջապահության կազմակերպիչներ: Այս դեպքում երկու պատասխանատու կողմ կա` կառավարությունն ու մյուս պատկան մարմինները, և հանրությունը, որը պետք է հետևի պետության կողմից առաջարկվող կարգուկանոնին: Ցավում եմ, որ մենք չենք կարողացել հասնել մեր հանրության այն վարքագծին, որ ամեն մարդ կամ գոնե մեծամասնությունը կարողանար հասկանար ու իրականացներ անհրաժեշտ սահմանափակումները, որպեսզի կարողանայինք կանխարգալելել վարակի տարածումը:\n- Պատճառն այն է, որ կառավարությունն ու այլ պատկան մարմիննե՞րը ճիշտ միջոցներ չեն կիրառել, թե՞ մենք կարգապահ  հանրություն չենք:\n- Ես հետևում եմ բոլոր քննադատություններին ու կարծիքներին ու դրանք կարող եմ բաժանել երեք մասի: Մի մասը բավականին կառուցողական առաջարկություններ են, բայց դրանք ներկայացնելիս` փորձում են օգտագործել քաղաքական երանգ: Երկրորդ խումբն ունի առաջարկություններ, որոնք ոչինչ չեն ներկայացնում, բայց ունեն քաղաքական նշանակություն: Եվ երրորդ խումբն ունի առաջարկներ, որոնք չունեն քաղաքական նշանակություն: Վերջինս իր հերթին երկու մասի է բաժանվում. մի մասը բանիմաց մարդկանց կողմից պիտանի առաջարկներն են, և գործից չհասկացող մարդիկ, ինչ ասես, կարող են խոսել և օգուտ չտալ:\nՄենք այս պահին այնպիսի վիճակում ենք, որ անկախ այն հանգամանքից` ինձ դուր է գալիս Նիկոլ Փաշինյանի կառավարումը, թե`ոչ, պետք է միավորվենք մի հարցի շուրջ` ինչպես աջակցենք ու ապահովենք կարգուկանոնը, կանխարգելենք համաճարակի տարածումը: Սա հարց է, որն այս պահին կապ չունի մեր քաղաքական դիրքորոշումների հետ: Շատ վտանգավոր են այն մարդիկ, որոնք կամ չեն հասկանում կամ էլ հասկանալով` դիտավորյալ ոչ ճիշտ տեղեկատվություն են տարածում ու նշում, թե վիրուսը վտանգավոր չէ, որ մեծ մասն առանց սիմպտոմների` թեթև է տանում, որ ժողովուրդը թող հիվանդանա ու իմունիտետ ձեռք բերի:\nԱսում են, այս ամենը արել են, որ պատվաստանյութ ու դիմակ վաճառեն: Իսկ քաղաքացին հակված է լսել այն խորհուրդը, որը հեշտացնում է իր կյանքը: Դրա համար մենք պետք է կարողանանք շատ նուրբ աշխատել մեր քաղաքացիների հետ: Եթե դու այսքան ժամանակ երեխայիդ բերել ես Արա Բաբլոյանի մոտ և հավատացել ես, որ կբուժվի, ինչո՞ւ չես ուզում հավատալ, որ մի փոքր պետք է քեզ սահմանափակ պահես, որ երեխադ չհիվանդանա:\n- Նման քաղաքական երանգներով քննադատություններ հնչում են նաև նախկին իշխանությունները, Ձեր կուսակից ընկերները:\n- Եթե մեր պետության, մեր ժողովրդի անվտանգության համար պետք է այն, ինչ ես եմ պատկերացնում, չեմ բաժանում, թե ում կուսակիցներն են: Բոլորին եմ ասում: Եթե իմ ընկերները ճիշտ չեն, նրանց էլ ասում: Կներեք, գոյություն ունի վիճակագրություն, որը ցույց է տալիս, որ մահացությունն ավելացել է, և մենք չենք կարող մարդկանց կյանքի ու առողջության հաշվին թույլ տալ հանրային հանգստության բերող գործընթաց: Մենք պետք է կարողանանք անցնել այս պրոցեսը: Այո, պետք է քայլ առ քայլ հանել սահմանափակումները: Մեր կենտրոնը մշակել է մոտ 30 էջից բաղկացած մի կանոնակարգ, որով պետք է ձգտենք կանխարգելել վիրուսի տարածումը: Յուրաքանչյուր գործատուի պատասխանատվությունն է այնպես կազմակերպել աշխատանքը, որ կարողանա շուտ հայտնաբերել վիրուսակրին, մեկուսացնել ու նպաստել կանխարգելմանը:\nՔննադատում են, թե դիմակ չկրող մարդուն ինչու են այդքան մեծ գումարով տուգանում: Ես հասկանում եմ, որ այդ գումարը հիմա բոլորի համար նշանակություն ունի, բայց պետք է սովորել, որ որպես քաղաքացի յուրաքանչյուր ոք պատասխանատու է ոչ միայն իր ու իր ընտանիքի, այլև իր շրջապատի առողջության համար:\nՇարունակությունը՝ a1plus.am-ում\n"
}