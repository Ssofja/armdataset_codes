{
    "title": "Համաճարակային իրավիճակը Հայաստանում վերջին ամիսներին կառավարելի է. Անահիտ Ավանեսյան |armenpress.am|",
    "text": "armenpress.am: Կորոնավիրուսով պայմանավորված համաճարակային իրավիճակը Հայաստանում վերջին երկու-երեք ամսվա ընթացքում բավականին կառավարելի է, և ՀՀ առողջապահության նախարարությունը պետք է անի ամեն բան կանաչ գոտում լինելու փաստը պահպանելու և առաջիկայում ևս  բարվոք իրավիճակ պահպանելու համար:\nԱյս մասին հուլիսի 9-ին լրագրողների հետ հանդիպմանն ասաց ՀՀ առողջապահության նախարարի պաշտոնակատար Անահիտ Ավանեսյանը:\n«Համաճարակն առողջապահական մեծ բեռ է և մարտահրավեր, և մենք հասկանում ենք, որ կայուն իրավիճակի պահպանման, նաև երկրի զարգացման տնտեսության բնականոն գործունեության համար է չափազանց կարևոր»,- ասաց Ավանեսյանը:\nՆա հիշեցրեց, որ մեկ օրում կատարված 4 046 թեստավորումից հաստատվել է 148 դրական դեպք: «Այս պահին պահպանում ենք օրական թեստավորման մեջ դրական դեպքերի մինչև 4 տոկոսի ցուցանիշը, ինչը բավական լավ է՝ չնայած նկատում ենք վերարտադրության ցուցանիշի և ընդհանուր թվերի աճ: Մեկ կամ երկու շաբաթ առաջ թվերն ավելի ցածր էին»,- շեշտեց նախարարի պաշտոնակատարը:\nԱվանեսյանը նշեց, որ COVID կենտրոնների վերապրոֆիլավորված բժշկական կենտրոններից այսօր գործում են Սուրբ Գրիգոր Լուսավորիչ ԲԿ-ն՝ Ավանի մասնաճյուղով,  Սպիտակի բժշկական կենտրոնը, Կապանինը և Նորքի ինֆեկցիոն հիվանդանոցը:\n«Այս նվազագույն ծավալման շրջանակներում կարողանում ենք ապահովել քաղաքացիների պատշաճ բժշկական օգնությունը»,- շեշտեց Ավանեսյանը:\n"
}