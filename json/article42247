{
    "title": "Տիխանովսկայան մոտ ապագայում հանդես կգա հայտարարությամբ․ Լինկյավիչուս |azatutyun.am|",
    "text": "azatutyun.am: Լիտվայի արտաքին գործերի նախարար Լինաս Լինկյավիչուսը երեկ երեկոյան Վիլնյուսում կայացած մամուլի ասուլիսի ժամանակ հայտարարել է, որ Բելառուսի նախագահական ընտրություններում նախագահ Ալեքսանդր Լուկաշենկոյի գլխավոր մրցակից Սվետլանա Տիխանովսկայան այս պահին գտնվում է պաշտոնական Վիլնյուսի կողմից տրամադրված բնակարանում՝ «Լիտվայի կառավարության հյուրի կարգավիճակում»։\nՏիխանովսկայան Բելառուսը լքել էր օգոստոսի 10-ի երեկոյան՝ առայժմ մինչև վերջ չպարզված հանգամանքներում։\n«Պարզ է, որ նա որոշակի ճնշման է ենթարկվել և այլ ելք չուներ քան լքել երկիրը։ Տիխանովսկայան լիտվական մուտքի վիզա ունի ինչը նշանակում է, որ նա կարող է ազատորեն մեկ տարի գտնվել Լիտվայի տարածքում։ Լիտվա մեկնելը ըստ ամենայնի հենց Տիխանովսկայայի ընտրությունն էր։ Դրա հետ մեկտեղ պետք է նշեմ, որ [Լիտվայի] կառավարությունը որևէ կերպ չի խոչընդոտել կամ չի նպաստել դրան», - հայտարարել է Լինկյավիչուսը։\nԱյսօր առավոտյան Լինկյավիչուսը Twitter-ում գրել է, որ զրուցել է Սվետլանա Տիխանովսկայայի հետ։ «Նա լավ տրամադրություն ունի, մոտ ապագայում հանդես կգա հայտարարությամբ», - գրել է Լիտվայի արտաքին քաղաքական գերատեսչության ղեկավարը։\n"
}