{
    "title": "ՍԴ նախագահի թեկնածուն մեկն է. նիստը կշարունակվի վաղը՝ ժամը 10։30-ին\r\n\r\n |armenpress.am|",
    "text": "armenpress.am: Սահմանադրական դատարանի նախագահի միակ թեկնածուն ՍԴ դատավոր Երվանդ Խունդկարյանն է։ Այդ մասին լրագրողների զրույցում նշեց ՍԴ նորընտիր դատավոր Էդգար Շաթիրյանը՝ ավելացնելով, որ ՍԴ աշխատակարգային նիստը կշարունակվի վաղը՝ ժամը 10։30-ին։\n«Առայժմ քվեարկություն տեղի չի ունեցել։ Ինքնաառաջադրվել է մեկ թեկնածու։ Դատավորներից մեկը ևս առաջադրեց մեկ թեկնածուի, ինչից հետ այդ թեկնածուն ինքնաբացարկ հայտնեց։ Ըստ էության թեկնածուն մեկն է»,- ասաց Շաթիրյանը։\nԼրագրողների հարցին, թե ով է թեկնածուն՝ Շաթիրյանը նշեց, որ անունն օնլայն լրատվամիջոցներին հայտնի է։\nԸստ էության, Շաթիրյանը չհերքեց մամուլում շրջանառվող այն լուրը, որ ՍԴ դատավոր Հրայր Թովմասյանի կողմից առաջադրված թեկնածուն Աշոտ Խաչատրյանն է, իսկ ինքնաառաջադրված թեկնածուն՝ Խունդկարյանը։\n«Ինքնաառաջադրված թեկնածուն ունեցավ ծրագրային ելույթ, ինչին հաջորդեց հարցուպատասխանը։ Դատավորների մի մասն արդեն իսկ ուղղեցին իրենց հարցերը թեկնածուին։ Այլ հարցադրումներ ևս կան»,- ասաց նա։\n"
}