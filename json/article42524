{
    "title": "Կառավարությունը պատրաստ է քննարկել մաքսատանը ԱԱՀ-ի չեղարկումը. ֆիննախ |news.am|",
    "text": "news.am։ ՀՀ կառավարությունը պատրաստ է քննարկել մաքսատանը տարբեր տեսակի ապրանքների ներմուծման ժամանակ ԱԱՀ-ի չեղարկումը: Այս մասին այսօր ԱԺ տնտեսական հարցերի մշտական հանձնաժողովի նիստի ժամանակ Հարկային օրենսգրքում փոփոխություններ եւ լրացումներ կատարելու մասին օրինագծի քննարկման ընթացքում հայտարարեց ՀՀ ֆինանսների փոխնախարար Արման Պողոսյանը: Ընդ որում, նրա խոսքով, դրանից դեռեւս դժվար է հրաժարվել:Առաջարկի հեղինակը «Բարգավաճ Հայաստան» կուսակցության պատգամավոր Միքայել Մելքումյանն է:«Բիզնեսը պետք է ԱԱՀ վճարի միայն այն բանից հետո, երբ վաճառի ապրանքը: Իսկ եթե առայժմ վաճառք չունի, ո՞վ պետք է հարկ վճարի»,- ասաց պատգամավորը: Նրա խոսքով՝ համաշխարհային պրակտիկայում ԱԱՀ-ն վճարվում է ոչ թե ապրանքի վաճառքից առաջ, այլ հետո, սակայն Հայաստանում այլ կերպ է: Երբ գործարարը երկրի ներսում վաճառում է ապրանքը, ԱԱՀ-ն իրեն է վերցնում:«Այլ կերպ ասած՝ պետությունը գործարարից հարկը նախօրոք է վերցրել եւ հետին ամսաթվով վերադարձրել: Այդ հարկային ծառայությունը թեթեւացրել է կյանքը. գործարարից հարկը միանգամից են վերցրել, եւ հետո չեն փնտրել նրան ու նրա ապրանքը»,- հստակեցրեց պատգամավորը:Սակայն մյուս կողմից, ինչպես նշեց Մելքումյանը, դրանից տուժում է բարեխիղճ բիզնեսը, քանի որ ներմուծման եւ ապրանքի վաճառքի միջեւ ժամանակ է անցնում: Նա նշեց, որ այդ ընթացքում բիզնեսը սպասում է՝ մինչ կվաճառի ապրանքն ու կկարողանա ԱԱՀ-ն հետ ստանալ:Իր հերթին, ֆիննախի ներկայացուցիչը հայտարարեց, որ եթե սահմանին ամբողջությամբ հրաժարվենք ԱԱՀ-ից, ապա ստիպված կլինենք փոխել Հարկային օրենսգրքի միանգամից մի քանի հոդված՝ ԱԱՀ դուրս գրելու ժամկետների եւ կարգի, բիզնեսի համար հարկային ռեժիմների մասին:«Այդ ամենը հավելյալ քննարկումներ է պահանջում»,- նկատեց փոխնախարարը:\n"
}