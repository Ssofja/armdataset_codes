{
    "title": "Ազգովի կանգնած ենք պետականությունը փրկելու հրամայականի առջև․ ի հակադրություն օրվա ծնկաչոք և խայտառակ իշխանությունների՝ ունենք վճռականություն․նոր բարձունքների ենք տանելու Հայաստանը․ Ռոբերտ Քոչարյան",
    "text": " «Հայաստան» դաշինքի առաջին համար Ռոբերտ Քոչարյանը ֆեյսբուքյան էջում Հանրապետության տոնի առթիվ ուղերձ է հղել․ «Սիրելի՛ հայրենակիցներ,\nՇնորհավորում եմ Հանրապետության տոնի կապակցությամբ։\n1918 թվականի մայիսի 28- ին՝ դարավոր և ծանր ընդհատումներից հետո, վերականգնվեց Հայոց պետականությունը։ Սա մեր նոր պատմության ամենալուսավոր էջերից է, որ գրվեց մեր ժողովրդի հավաքական կամքով, նրա լավագույն զավակների հերոսական ջանքերով ու հեղած արյամբ։\nՊատմական զուգահեռները միշտ էլ պայմանական են։ Սակայն Հայաստանի ներկա վիճակն արդեն բնորոշվում է ոչ թե ներքաղաքական, այլ՝ պետականության ճգնաժամով։ Մենք ազգովի կանգնած ենք պետականությունը փրկելու հրամայականի առջև։ 1918 թվականի մայիսի 28-ից առ այսօր մենք ապրել ենք բազմաթիվ ոչ պակաս ծանր պահեր, քան ներկայումս։ Բայց այսօր մենք, ի հակադրություն օրվա ծնկաչոք և խայտառակ իշխանությունների, ունենք վճռականություն։ Մենք տեսնում ենք լուրջ նախադրյալներ՝ ամուր պետականություն կառուցելու, կազմալուծված պետական ինստիտուտները և մեր հասարակության ողջ կյանքը վերագործարկելու համար։\nՀամոզված եղեք, որ մենք, որպես ազգ, պատվով ենք դուրս գալու ներկա փորձություններից, վերակերտելու ենք և նոր բարձունքների ենք տանելու Հայաստանի Հանրապետությունը»։\n"
}