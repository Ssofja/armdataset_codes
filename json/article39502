{
    "title": "Ընտրողների լրացուցիչ ցուցակներում ընդգրկվելու նպատակով ներկայացված բոլոր դիմումները քննարկվել են ԸՕ-ի և իրավական այլ ակտերի շրջանակներում․ Ոստիկանության պարզաբանումը",
    "text": "Ոստիկանության մամուլի ծառայությունը պարզաբանում է տարածել, որում ասվում է․\n«Ընտրությունների վերահսկման կոմիտեի կողմից համացանցում տարածված՝ «Ոստիկանությունում տարբերակված մոտեցում են ցուցաբերում Քաշաթաղում հաշվառված քաղաքացիների նկատմամբ. Ահազանգ» վերտառությամբ գրառման կապակցությամբ կրկին հիշեցնում ենք, որ ոստիկանությունը ապաքաղաքական կառույց է, չի հարում ու չի կարող հարել այս կամ այն շարժումների ու քաղաքական միավորների:\nԼինելով պետականության, երկրի կայունության ու ներքին անվտանգության երաշխավոր՝ ոստիկանությունը գործում է օրենքներով իրեն վերապահված լիազորությունների շրջանակում։Հորդորում ենք քաղաքացիներին և կազմակերպություններին՝ զերծ մնալ ոստիկանության կողմից իր լիազորությունների շրջանակներում կայացված որոշումները քաղաքական շահարկման առարկա դարձնելուց։\nՄիաժամանակ տեղեկացնում ենք, որ ընտրողների լրացուցիչ ցուցակներում ընդգրկվելու նպատակով ներկայացված բոլոր դիմումները քննարկվել են բացառապես «ՀՀ ընտրական օրենսգիրք» սահմանադրական օրենքի և ոլորտը կանոնակարգող այլ իրավական ակտերի շրջանակներում:\nԴիմումատուներին ընտրությունների լրացուցիչ ցուցակներում ներառելու կամ մերժելու մասին որոշումները կայացվել են՝ հաշվի առնելով դիմումներին կից ներկայացված փաստաթղթերը, բնակչության պետական ռեգիստրում առկա տեղեկատվությունը և ընտրելու իրավունքի՝ օրենքով սահմանված պահանջներին բավարարելու հանգամանքները։\nՀՀ ոստիկանության անձնագրային և վիզաների վարչությունում յուրաքանչյուր դիմում ուսումնասիրվել է անհատական կարգով և որոշում կայացվել է բացառապես առկա փաստական հանգամանքների շրջանակներում։\nՈրոշումների հետ համաձայն չլինելու դեպքում դիմումատուներն իրավունք ունեն դրանք բողոքարկել դատական կարգով, որի արդյունքում ընդունված դատական ակտը ենթակա է պարտադիր կատարման»։\n"
}