{
    "title": "Պատերազմի ընթացքում Արցախի Մարտունու 950 տնից 850-ը վնասվել է |armenpress.am|",
    "text": "armenpress.am։ Արցախի Մարտունի քաղաքում առայսօր ցուցակագրվել է վնասված 850 տուն պատերազմի ընթացքում հակառակորդի հրետակոծությունների հետևանքով. քաղաքում ընդհանուր առմամբ կա 950 տուն:\nԱյս մասին տեղեկացրեց Մարտունու քաղաքային համայնքի ղեկավար Էդիկ Ավանեսյանը՝ հավելելով, որ վնասված շենք-շինությունների ուսումնասիրման  գործընթացը շարունակվում է: Նրա հաղորդմամբ՝ հրետակոծության հետևանքով վնասվել են նաև՝ 10 վարչական նշանակության, 9 բազմաբնակարան, 2 դպրոցական, 2 մանկապարտեզի շենք-շինություն, ինչպես նաև՝ շրջկենտրոնի  մշակույթի պալատն ու ենթակառուցվածքները:\n«Վերականգնման աշխատանքները նախատեսված են փուլերով: Ըստ առաջնահերթության՝  այս  փուլում նախատեսվում է վերականգնել 68 տուն: Ընդհանուր առմամբ, արդեն իսկ  ցուցակագրված է 180 տուն, որոնք առաջնահերթության կարգով պետք է վերականգնվեն:  Շինարարական աշխատանքներում ընդգրկված են 10 շինարարական  ընկերություն ու կազմակերպություն՝ Հայաստանից ու Արցախից »,-մանրամասնել է քաղաքապետը:\n"
}