{
    "title": "Եթե ՍԴ-ի հանրաքվեի գործընթացը վերսկսվի, մոտ 1500 ընտրատեղամասում տեսախցիկներ կլինեն․ Տիգրան Մուկուչյան |armtimes.com|",
    "text": "armtimes.com: ՀՀ կենտրոնական ընտրական հանձնաժողովի նախագահ Տիգրան Մուկուչյանն այսօր ԱԺ Պետաիրավական հարցերի մշտական հանձնաժողովի նիստում ներկայացրեց ԿԸՀ-ի գործունեության վերաբերյալ 2018-2019 թթ. հաղորդումը՝ նշելով, որ այդ ընթացքում ԿԸՀ-ի կողմից կազմակերպվել և անցկացվել են ԱԺ և Երևանի ավագանու արտահերթ ընտրություններ, ինչպես նաև ՏԻՄ ընտրություններ՝ ընդհանուր թվով 170 համայնքներում:\nՆա ասաց, որ կազմակերպվել է նաեւ ուսուցում՝ տեղամասային ընտրական հանձնաժողովների կազմերում ընգրկվելու համար։ Ըստ Մուկուչյանի ներկայացրած տվյալների՝ 2018-ին տեղամասային ընտրական հանձնաժողովների կազմերում ընգրկվելու համար 10.420 հայտ էր ներկայացվել, որոնցից 8598-ը՝ կուսակցությունների կողմից, մյուս մասը՝ քաղաքացիների։ Նրանցից 7291-ն էլ ստուգարքի արդյունքում ստացել են որակավորման վկայականներ։ 2019 թվականի ընթացքում հայտերի թիվը կազմել է 14.498 հայտ, որոնցից 10.094-ը կուսակցությունների կողմից են եղել, 9893-ն էլ ստուգարքի արդյունքում ստացել են որակավորման վկայականներ։\nՄուկուչյանի խոսքով՝ այս հաղորդման մեջ Ընտրական օրենսգրքի հետ կապված ներկայացվել են որոշակի առաջարկներ։ \nՆա շեշտեց նաեւ, որ ՀՀ-ում առաջին անգամ ընտրությունների ժամանակ տեսանկարահանում կատարվել է 2017 թվականին, հետագայում՝ նույն կերպ 2018-ին։ Երկու դեպքում էլ ընդհանուր թվով 2000 տեղամասերից տեսախցիկներ եղել են 1500-ում։ «Բայց եթե ընտրողների թվով ենք նայում, մոտ 92-93% ծածկույթ էինք ապահովել»,- ասաց Մուկուչյանը՝ հավելելով, որ Երեւանի բոլոր տեղամասերում են եղել տեսախցիկներ, այն տեղամասերում, որտեղ տեսախցիկներ չեն եղել, հեռավոր բնակավայրեր էին, որտեղ ինտերնետի հասանելիության եւ տեխնիկական այլ խնդիրներ կային։\nՆրա խոսքով՝ եթե ՍԴ-ի հանրաքվեի գործընթացը վերսկսվի, ՀՀ-ի ամբողջ տարածքում այս ցուցանիշը կլինի նույնը։\n"
}