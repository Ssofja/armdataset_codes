{
    "title": "Եվրամիությունը երկարաձգել է Ռուսաստանի դեմ պատժամիջոցները |armenpress.am|",
    "text": "armenpress.am: Եվրամիության խորհուրդը մինչեւ 2021 թվականի հուլիսի 31-ը պաշտոնապես երկարացրել է «Ռուսաստանի տնտեսության առանձին հատվածների» դեմ տնտեսական պատժամիջոցների գործողությունը, որոնք սահմանվել են Ուկրաինայի իրադրության պատճառով:\nԻնչպես հաղորդում է  «ՌԻԱ Նովոստի»-ն, այս մասին ԵՄ-ն հայտնել է առանձին հայտարարությամբ:\nԵՄ անդամ պետությունների ղեկավարները սահմանափակումները երկարացնելու քաղաքական որոշումը կայացրել են դեկտեմբերի 10-ի գագաթնաժողովում:\nՊատժամիջոցները վերաբերում են ֆինանսական, էներգետիկ եւ պաշտպանական հատվածներին, ինչպես նաեւ երկակի նշանակության արտադրանքին: Դրանք ենթադրում են ռուսական այն հինգ խոշորագույն ֆինանսական կառույցների մուտքի սահմանափակում ԵՄ կապիտալների շուկա, որտեղ գլխավոր սեփականատերը ռուսական պետությունն է։ Բացի այդ, պատժամիջոցներ են կիրառվել երեքական ռուսական էներգետիկ և պաշտպանական ոլորտի ընկերությունների նկատմամբ։ Պատժամիջոցները նախատեսում են զենքի, երկակի նշանակության ապրանքների ներմուծման և արտահանման արգելք, Ռուսաստանին մի շարք այն ծառայությունների և տեխնոլոգիաների փոխանցման սահմանափակումներ, որոնք կարող են օգտագործվել նավթի արդյունահանման ոլորտում։\n"
}