{
    "title": "Ֆրանսիայում կոչ են անում ԵՄ հաջորդ գագաթնաժողովում քայլեր ձեռնարկել Թուրքիայի դեմ",
    "text": "Ֆրանսիան անհրաժեշտ է համարում, որ Եվրամիությունը իր հաջորդ գագաթնաժողովում քայլեր ձեռնարկի Թուրքիայի դեմ։ Այս մասին երեքշաբթի օրը հայտարարել է Ֆրանսիայում Եվրոպայի և արտաքին գործերի նախարարի պատվիրակ-նախարար Ֆրենկ Ռիսթերը՝ ելույթ ունենալով երկրի Ազգային ժողովում: Այս մասին հայտնում է tass.ru-ն։\n«Ամբողջ Եվրոպան այժմ դատապարտում է Թուրքիայի նախագահ Թայիփ Էրդողանի պահվածքը։ Անհրաժեշտ է, որ ԵՄ հաջորդ գագաթնաժողովում նրա գործողություններին եվրոպական պատասխան տրվի»,- ասել է Ռիսթերը։ \nԻր ելույթի ժամանակ նա շեշտել է, որ «գագաթնաժողովը պետք է այնպիսի որոշումներ կայացնի, որոնք նրան թույլ կտան ամրապնդել ուժերի հավասարակշռությունը Թուրքիայի հետ՝ հետագայում իր շահերն ու եվրոպական արժեքները ավելի լավ պաշտպանելու համար»:\nՌիսթերը մատնանշել է, որ Էրդողանի ներկայիս գործողությունները «համապատասխանում են նրա հետապնդած ընթացքին, որն ուղղված է մի շարք հարևան տարածաշրջանների նկատմամբ Թուրքիայի վերահսկողության ապահովմանը և ամրապնդմանը»:\n«Սա, մասնավորապես, Լիբիա զենք մատակարարելու էմբարգոյի խախտման գործողությունների և Լեռնային Ղարաբաղում Թուրքիայի գործողությունների շարունակությունն է, որտեղ նա Ադրբեջանին սատարող վարձկաններ է ուղարկել։ Սա նաև Թուրքիայի ռազմավարության շարունակությունն է Միջերկրական ծովի արևելքում, որտեղ այս երկիրը ձգտում է զարգացնել գազի արդյունահանումը Կիպրոսի և Հունաստանի բացառիկ տնտեսական գոտիներում»,- ասել է նա։\nՆրա խոսքով՝ Թուրքիայի ընթացքի հետ անմիջականորեն կապված է նաև այն փաստը, որ նա չի դատապարտել Կոնֆլան-Սենտ-Օնորինում տեղի ունեցած ահաբեկչությունը։\nԹարգմանությունը՝ Վաղինակ Ասատրյանի\n"
}