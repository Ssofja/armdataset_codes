{
    "title": "Ադրբեջանը պարտավոր է անհապաղ ազատ արձակել բոլոր ռազմագերիներին. Ֆրանսիայի Սենատի նախագահ |armenpress.am|",
    "text": "armenpress.am:Ֆրանսիայի Հանրապետության Սենատի նախագահ Ժերար Լարշեն շեշտում է Ադրբեջանի կողմից հայ ռազմագերիների անհապաղ ազատ արձակման անհրաժեշտությունը:\nԱյս մասին նա ասաց ՀՀ ազգային ժողովում Արարատ Միրզոյանի հետ համատեղ հայտարարությանը՝ իրենց հանդիպումից հետո:\n«Մեր այս այցելությունը շարունակությունն է այն բանաձևի, որ նոյեմբերին ընդունվեց խորհրդարանում չափազանց լայն մեծամասնությամբ՝ ընդամենը 1 «դեմ» քվեարկությամբ: Սա բացառիկ մի բան է, յուրքանչյուրս կերազի, որ այսպիսի քվեարկություններ ավելի հաճախ լինեն»,- ասաց Ֆրանսիայի Սենատի նախագահը:\nՆա հիշեցրեց, որբանաձևը կոչ է անում Ֆրանսիայի կառավարությանը՝ ճանաչելու ԼՂ անկախությունը՝ հավելելով, որ միևնույն ժամանակ բանաձևը նշում է, որ այդ ճանաչումը կհանդիսանա գործիք՝ խաղաղ բանակցությունների միջոցով հասնելու տևական և կայուն խաղաղության:\nԱրարատ Միրզոյանի գլխավորությամբ ՀՀ ԱԺ պատգամավորների հետ ֆրանսիական պատվիրակության անդամները քննարկել են նաև հայ ռազմագերիների հարցը:\n«Հստակ լինենք՝ Ադրբեջանը պարտավոր է անհապաղ ազատ արձակել բոլոր ռազմագերիներին` համաձայն ստորագրած համաձայնագրի և բոլոր միջազգային պայմանագրերի»,- ասաց Ժերար Լարշեն:\nՖրանսիայի Սենատի նախագահը հիշեցրեց, որ այս շաբաթ ԵԽԽՎ նիստում քննարկվել է ռազմագերիների հարցը, և Ֆրանսիայի Սենատի անդամներից մեկը Սենատի անունից հանդես է եկել և ներկայացրել այդ պահանջները` անհապաղ ազատ արձակման վերաբերյալ:\n"
}