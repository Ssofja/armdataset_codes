{
    "title": "Հակատուբերկուլյոզային դիսպանսերին տրամադրվեց շուրջ 9 մլն դրամ անշարժ գույք ձեռք բերելու համար |armenpress.am|",
    "text": "armenpress.am: Երևանի ավագանին մարտի 16-ի նիստում որոշեց «Հակատուբերկուլյոզային դիսպանսեր» ՍՊԸ-ին 2021 թվականի բյուջեի ֆոնդային մասի պահուստային ֆոնդից հատկացնել 9 մլն 700 հազար դրամ՝ անշարժ գույքի ձեռքբերման նպատակով:\n«Երևան քաղաքի 2021 թվականի բյուջեի ֆոնդային մասի պահուստային ֆոնդից դիսպանսերին հատկացվելու է 313 հազար 400 դրամ՝ հաշվեկշռում հաշվառված շարժական գույքի ձեռքբերման նպատակով»,- այս մասին ասաց զեկուցող՝ Երևանի փոխքաղաքապետ Սերգեյ Ներսիսյանը:\nԱվագանու «Բարգավաճ Հայաստան» խմբակցության անդամ Միքայել Մանրիկյանը նշեց, որ դեռ 2020 թվականին դիսպանսերը լուծարվել էր և ցանկացավ իմանալ, թե ինչ պլաններ կան այդ կառույցի վերաբերյալ: «Ինչ պլաններ կան այդ բուժհաստատության հետ կապված, որ գույքի գնման նպատակով գումար ենք տրամադրում: Ինձ համար անակնկալ էր այս նախագիծը»,- ասաց Մանրիկյանը:\nԵրևանի փոխքաղաքապետ Սերգեյ Ներսիսյանն էլ շեշտեց, որ սույն որոշմամբ գումարը հատկացվում է շենք-շինության ձեռքբերման մասով, որն իրականացվում է «Հարկային օրենսգրքի» դրույթներին համապատասխան:\nՆերսիսյանն ընդգծեց, որ լուծարային գործընթացի շրջանակում տվյալ գույքը պետք է հետ վերադարձնել Երևան համայնքի բալանսին: «Իրավական տեսանկյունից վերադարձը դիտարկվում է որպես օտարում, ինչի արդյունքում գոյանում են հարկային պարտավորություններ, որի հետևանքով մենք կիրառել ենք 99 տոկոս զեղչ»,- նշեց Երևանի քաղաքապետի տեղակալը:\nԵրևանի քաղաքապետ Հայկ Մարությանն արձագանքեց և ասաց, որ շենքը չեն գնում, գույքը այդ հիմնարկից անցնում է քաղաքապետարանի բալանսին:\nՖինանսավարկային տնտեսական հարցերի մշտական հանձնաժողովը հարցին տվել է դրական եզրակացություն:\nՈրոշումն ընդունվեց 37 կողմ, 0 դեմ և 1 ձեռնպահ ձայներով:\n"
}