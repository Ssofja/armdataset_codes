{
    "title": "Կառավարությունը պետք է հրատապ միջպետական գանգատով դիմի ՄԻԵԴ․ Գեղարքունիքի և Սյունիքի գյուղերի հարևանությամբ ադրբեջանցի զիծառայողների ներկայությունը խախտում է ՀՀ բնակիչների իրավունքները. ՄԻՊ",
    "text": "Ադրբեջանի զինված ուժերին  ՀՀ գյուղերի հարևանությունից և համայնքների միջև ճանապարհներից անհապաղ  հեռացնելու և անվտանգության գոտի ստեղծելու նպատակով ՀՀ կառավարությունը պետք է հրատապ միջպետական գանգատով դիմի Մարդու իրավունքների եվրոպական դատարան:\nՄասնավորապես, ադրբեջանական զինված ծառայողների ներկայությունը ՀՀ Գեղարքունիքի և Սյունիքի գյուղերի հարևանությամբ և Սյունիքի համայնքների միջև ճանապարհներին, նրանց արարքները խախտում են ՀՀ բնակիչների Մարդու իրավունքների եվրոպական կոնվենցիայով երաշխավորված առնվազն հետևյալ իրավունքները.\n1)  կյանքի իրավունքը, Կոնվենցիայի 2-րդ հոդված,\n2) ազատության և անձնական անձեռնմխելիության իրավունք, 5-րդ հոդված,\n3)  մասնավոր և ընտանեկան կյանքը հարգելու իրավունք, 8-րդ հոդված,\n4) սեփականության իրավունք, 1-ին արձանագրության 1-ին հոդված,\n5) տեղաշարժի ազատություն, 4-րդ արձանագրգության 2-րդ հոդված և այլն:\n Նույնը վերաբերում է նաև ադրբեջանական դրոշներին ու ցուցանակներին, նրանց զինված ուժերի ցանկացած տեխնիկայի:\nՄենք ՀՀ կառավարությանը կդրամադրենք ՀՀ մարդու իրավունքների պաշտպանի փաստահավաք աշխատանքներով հավաքագրված ապացույցները, որոնք հաստատում են նշված խախտումները և հիմնավորում անվտանգության գոտու հրատապ անհրաժեշտությունը:\n"
}