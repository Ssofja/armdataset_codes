{
    "title": "Իսպանիայի բնակիչներին պարտավորեցրել են մայիսի 4-ից հասարակական տրանսպորտում դիմակներ կրել\r\n |news.am|",
    "text": "news.am: Իսպանիայի բնակիչները, որոնք օգտվում են հասարակական տրանսպորտից, պետք է մայիսի 4-ից պաշտպանական դիմակներ կրեն։ Այս մասին շաբաթ օրը հայտարարել է երկրի կառավարության ղեկավար Պեդրո Սանչեսը, հայտնում է ՏԱՍՍ-ը։\nԵրկուշաբթի օրվանից թագավորությունում ուժի մեջ են մտնում կորոնավիրուսի տարածման պատճառով սահմանափակման միջոցների որորշ մեղմացումներ։ «Նրանք, ովքեր օգտվում են հասարակական տրանսպորտից, պարտավոր կլինեն դիմակներ կրել»,- ասել է Սանչեսը՝ հավելելով, որ երկրի իշխանությունները դիմակներ կմատակարարեն մարդկանց։ Կառավարության ղեկավարը հստակեցրել է, որ մայիսի 4-ից իրենց գործունեությունը կարող են վերականգնել, մասնավորապես, ռեստորանները եւ սրճարանները, որպեսզի առաքման համար ուտելիք պատրաստեն։\nՎարչապետը հավելել է, որ կխնդրի խորհրդարանին բարձր պատրաստականության ռեժիմի երկարաձգման մասին (առայժմ գործում է մինչեւ մայիսի 10-ը): Սանչեսը նաեւ հայտարարել է, որ կառավարությունը հավանություն կտա 16 մլրդ եվրոյի  «վերակառուցման հատուկ հիմնադրամի» ստեղծմանը, որպեսզի օգնի տեղական իշխանություններին հաղթահարել կորոնավիրուսի սոցիալական եւ տնտեսական հետեւանքները։\nԻսպանիան համաճարակի պատճառով աշխարհի ամենատուժած երկրներից է: Թագավորությունում վարակի տարածման սկզբից հայտնաբերվել է կորոնավիրուսի մոտ 216 600 դեպք, մահացել է 25 100 հիվանդ: Ընդ որում, երկրում արդեն մի քանի շաբաթ է՝ հիվանդության տարածման մակարդակը աստիճանաբար նվազում է: Մարտի կեսերից Իսպանիայում գործում է բարձր պատրաստականության ռեժիմ։ Այս միջոցը թույլ է տվել իշխանություններին սահմանափակել բնակչության տեղաշարժը։\nԱպրիլի 26-ից սահմանափակման միջոցների մեղմացում է մտցվել մինչեւ 14 տարեկան երեխաների համար, որոնց թույլատրվել է օրը մեկ անգամ զբոսանքի գնալ: Շաբաթ օրվանից նաեւ մեծահասակ բնակչությանն է թույլատրվում փողոցում քայլել եւ սպորտով զբաղվել: Մարդկանց մեծ կուտակումներից խուսափելու համար երկրի իշխանությունները բնակիչների համար զբոսանքի դուրս գալու ժամանակային միջակայքեր են սահմանել։\nԱվելի վաղ Իսպանիայի կառավարությունը ներկայացրել էր սահմանափակման միջոցառումները փուլ առ փուլ մեղմացնելու պլան, որը հաշվարկված է մինչեւ հունիսի վերջը: Սահմանափակումների վերացումը կլինի աստիճանական եւ կարող է ընթանալ տարբեր տեմպերով`կախված այս կամ այն տարածաշրջանում կամ նահանգում իրավիճակից:\n"
}