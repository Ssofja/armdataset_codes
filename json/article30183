{
    "title": "Կորոնավիրուսի կանխարգելման տարածված, բայց կասկածելի արդյունավետությամբ միջոցները |bbc.com|",
    "text": "bbc.com: Կորոնավիրուսի տարածման հետ մեկտեղ տարածվում են վիրուսից պաշտպանվելու տարբեր խորհուրդներ։ Միշտ չէ, որ որակավորված մասնագետներն են տալիս այդ խորհուրդները, և դրանց օգուտը հաճախ զրոյական է լինում։\nՍտորև ներկայացնում ենք, թե որքանով են արդյունավետ վիրուսի կանխարգելման նպատակով առաջարկվող տարբեր մեթոդները։\n1․ Սխտոր\nՍոցցանցերի շատ օգտատերեր խորհուրդ են տալիս սխտոր ուտել՝ վարակը կանխելու համար։ Առողջապահության համաշխարհային կազմակերպությունը (ԱՀԿ) հաստատում է, որ սխտորն առողջ սնունդ է, որն ունի որոշ հակամանրէային հատկություններ, բայց չկա որևէ ապացույց, որ այն պաշտպանում է նոր կորոնավիրուսից։\nՍխտորն ինքն իրենով վտանգավոր չէ, եթե մարդիկ, որոնք այն օգտագործում են բուժման նպատակով, հետևում են նաև բժշկի ցուցումներին։\nԲայց եթե ինչ-որ մեկը սկսի նախընտրել այս և այլ «ժողովրդական» մեթոդներն ու անտեսի որակավորված մասնագետների խորհուրդները՝ այն կարող է վտանգավոր լինել առողջության համար։\nԲանջարեղենն ու մրգերն օգտակար են առողջության համար, սակայն անօգուտ են այս նոր վիրուսի կանխարգելման համար։\nՄեծ քանակությամբ սխտոր ուտելն ինքնին կարող է խնդիրներ առաջացնել։ Օրինակ՝ The South China Morning Post-ը հայտնել էր, որ մի կին կոկորդի ցավով հայտնվել էր հիվանդանոցում՝ կես կիլոգրամ սխտոր ուտելուց հետո։\n2․ «Կախարդական հավելումներ»\nՅութուբյան հայտնի բլոգեր Յորդան Սաթերն իր թվիթում  գրել էր, որ հանքային հրաշք հավելումը (MMS - \"miracle mineral supplement\")  փրկում է կորոնավիրուսից։\nՆշված հավելումը պարունակում է քլորի երկօքսիդ։ Սաթերը և կարծիքի այլ առաջատարներ քարոզում էին «հրաշք միջոցի» օգտագործումը դեռևս կորոնավիրուսի բռնկումից առաջ։ Դեռ հունվարին Սաթերն իր թվիթում գրել էր, որ քլորի երկօքսիդն արդյունավետ միջոց է քաղցկեղի բջիջները ոչնչացնելու համար, բայց այն կօգնի խուսափել նաև նոր կորոնավիրուսային վարակից։\nԴեռ անցյալ տարի ԱՄՆ Պարենի և դեղերի վերահսկողության ծառայությունը զգուշացրել էր, որ քլորի երկօքսիդի անվտանգությունն ու արդյունավետությունը չեն ապացուցվել ուսումնասիրություններ միջոցով, և դրա օգտագործումը կարող է առաջացնել սրտխառնոց, փսխում, լուծ և ջրազրկման ախտանիշներ։\nԱՄՆ-ի նշված ծառայությանը միացել էին նաև այլ երկրների համապատասխան ծառայությունները։\n3․ Տնային պայմաններում պատրաստված ձեռքի գել\nԱմբողջ աշխարհում մարդիկ ձեռք են բերում ձեռքերի ախտահանման միջոցներ։ Այս օրերին շատ խանութներում սպառվել է ձեռքերի ախտահանող միջոցների պաշարները, և համացանցում մեծ հայտնիություն են վայելում տան պայմաններում ձեռքի գել պատրաստելու ցուցումները։\nՍակայն տնային պայմաններում պատրաստվող գելերից որոշները նախատեսված չեն մարդու մաշկի համար։ Խանութում վաճառվող ձեռքի գելերը սովորաբար պարունակում են ոչ միայն սպիրտ (60-70%), այլ նաև փափկեցնող միջոցներ, որոնք չեն կարող յուրաքանչյուրիս ձեռքի տակ լինել։\nԵրբեմն բաղադրատոմսերում խորհուրդ է տրվում օգտագործել ալկոհոլային խմիչքներ, սակայն ամենաուժեղ ալկոհոլային խմիչքի դեպքում էլ սպիրտի պարունակությունը 60 %-ից բարձր չէ։\nBBC-ի ռուսական ծառայության գիտության գծով թղթակից Նիկոլայ Վարոնինը խորհուրդ է տալիս ձեռքերի ախտահանիչ միջոցները տան պայմաններում պատրաստել միայն 60 և ավելի բարձր տոկոսանոց սպիրտով։\n4․ Հեղուկ արծաթ\nԱմերիկացի հեռուստահաղորդավար Ջիմ Բեյքերի շոուի հյուրերից մեկը խորհուրդ է տվել կոլոիդ արծաթ՝ կորոնավիրուսից պաշտպանվելու համար։\nԿոլոիդ արծաթը հեղուկ է, որում լուծված են արծաթի փոքր մասնիկներ։ Ըստ հեռուստաշոուի հյուրի՝ այն 12 ժամվա ընթացքում սպանում է կորոնավիրուսի որոշ տեսակներ։\nՀեղուկ արծաթի՝ կորոնավիրուսի դեմ պայքարում արդյունավետության մասին լուրերը տարածվում են սոցիալական ցանցերում և հատկապես այն համայնքներում, որոնք թերահավատորեն են վերաբերվում «ավանդական» բժշկությանը։\nԱյս միջոցի օգտագործումը խրախուսողները գտնում են, որ այն կարող է բուժել տարբեր հիվանդություններ և հանդիսանալ հակաբակտերիալ միջոց։ Սակայն ԱՄՆ իշխանությունները զգուշացնում են, որ հեղուկ արծաթի օգտակարությունը դեռ ապացուցված չէ։ Դրա օգտագործումը կարող է առաջացնել լրացուցիչ բարդություններ՝ երիկամների ֆունկցիայի վատթարացում, ցավեր և մաշկի գույնի անդառնալի փոփոխություն։\nԲժիշկները նշում են, որ, ի տարբերութուն երկաթի և ցինկի, արծաթը մարդու մարմնում որևէ գործառույթ չի կատարում։\nՖեյսբուքն այժմ հետևում է հեղուկ արծաթի օգտակարության մասին գրառումներին և մերժում դրանց հրապարակումը՝ նշելով, որ գրառման մեջ առկա է ոչ ճիշտ տեղեկատվություն։\n5․ 15 րոպե պարբերությամբ ջուր խմել\nՖեյսբուքում հայտնվել է հրապարակում, որտեղ, հղում անելով մի «ճապոնացի բժշկի», խորհուրդ է տրվում յուրաքանչյուր 15 րոպեն մեկ անգամ ջուր խմել՝ բերանի խոռոչը վիրուսից մաքրելու համար։\nԲժիշկներն այս խորհրդին թերահավատորեն են մոտենում․ վիրուսը փոխանցվում է շնչառական ուղիներով։ Անգամ, երբ այն հայտնվում է բերանի խոռոչում, ջուր խմելն այդ դեպքում չի օգնում։ Չնայած, ընդհանուր առմամբ, ջուր խմելն օգտակար է։\n6․ Խմել տաք ջուր, ընդունել տաք լոգանք և հրաժարվել պաղպաղակից\nՔիչ տարածում չունեցավ նաև UNICEF-ին վերագրվող այն հաղորդագրությունը, որ տաք ջուրը օգնում է խուսափել կորոնավիրուսից․ պետք է հնարավորինս շատ խմել տաք ջուր, ինչպես նաև հաճախ լինել արևի տակ և այդ դեպքում հավանաբար կորոնավիրուսը ձեզ չի հասնի։\nUNICEF-ի աշխատակից Շարլոտա Գորնիցկան այս մասով ասել է․\n«Վերջերս համացանցում տարածվել են կեղծ հաղորդագրություններ UNICEF-ի անունից այն մասին, որ պետք է հրաժարվել պաղպաղակից և սառը սննդից, ինչը կօգնի խուսափել կորոնավիրուսից։ Այդ ամենն իհարկե լիովին սուտ է։ Մենք գիտենք, որ ամռանը գրիպի վիրուս մարդու օրգանիզմում գույություն չի ունենում, սակայն չգիտենք, թե բարձր ջերմաստիճանն ինչպես է ազդում նոր կորոնավիրուսի վրա»։\n«Սեփական մարմնի տաքացումը կամ արևայրուքը չեն օգնի ձեզ փրկվել կորոնավիրուսից»,- գտնում է Լոնդոնի հիգիենայի և  արևադարձային բժշկության պրոֆեսոր Սալլի Բլյումֆիլդը։ Նա ասում է, որ եթե վիրուսը մտնում է օրգանիզմ, ապա միայն օրգանիզմը կարող է հաղթահարել այն։\nԲացի այդ՝  դրսում ջերմաստիճանի բարձրացումը չի բարձրացնում մարդու մարմնի ջերմաստիճանը։\n"
}