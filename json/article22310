{
    "title": "Մարտի 23-ից մշտադիտարկվել է շուրջ 620 կազմակերպություն, որոնցից 395-ում արձանագրվել են խախտումներ. ԱԱՏՄ",
    "text": "ՀՀ առողջապահական եւ աշխատանքի տեսչական մարմինը հայտնում է՝ \nՀՀ պարետի որոշմամբ՝ մինչ օրս ժամանակավոր կասեցվել է շուրջ 9 տասնյակ կազմակերպությա (մասնաճյուղի) գործունեություն՝ հիմք ընդունելով ՀՀ առողջապահական եւ աշխատանքի տեսչական մարմնի մշտադիտարկման արդյունքները, որոնցով արձանագրվել են աշխատանքի անվտանգության խախտումներ։\nԿասեցման որոշումներն առավելապես կայացվել են առեւտրի կենտրոնների հանդեպ։ Արձանագրված խախտումների վերացման նպատակով նման որոշում կայացվել է նաեւ շինարարական, հանքարդյունաբերական, արտադրական, հացաթխման, ճանապարհաշինական եւ մի շարք այլ կազմակերպությունների հանդեպ։\n6 ժամի փոխարեն ներկայում նաեւ 24-ժամյա կասեցման որոշումներ են կայացվում։\nՄշտադիտարկում իրականացվել է բոլոր այն ոլորտներում, որոնցում արտակարգ դրության պայմաններում եղել է գործելու թույլտվություն։ Զննումներն առաջնահերթորեն իրականացվել են այն կազմակերպություններում, որոնցում խախտումների վերաբերյալ ԱԱՏՄ թեժ գծով եւ մամուլի միջոցով ստացվել են ահազանգեր խախտումների վերաբերյալ։\nՄարտի 23-ից մշտադիտարկվել է շուրջ 620 կազմակերպություն, որոնցից 395-ում արձանագրվել են ուղեցույցի պահանջի խախտումներ, 180-ում խախտումներ չեն արձանագրվել:\nԶննումներին եւ մշտադիտարկումներին նախորդել են իրազեկման լայնածավալ աշխատանքներ Պարետի 20.03.2020թ. № Ց/17-2020 ցուցմամբ հաստատված ուղեցույցով սահմանված պարտադիր պահանջների մասին։\nՊարտադիր կատարման ենթակա նորմերի մասին պատրաստվել են տեղեկատվական հոլովակ, թերթիկներ, իրազեկման նյութեր, որոնք պարբերաբար ներկայացվում են հեռուստատեսությամբ, ռադիոյով, տեղադրված են ՀՀ կառավարության, ՀՀ ԱԱՏՄ պաշտոնական կայքում եւ ԱԱՏՄ ֆեյսբուքյան էջում։\n"
}