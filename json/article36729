{
    "title": "Կառավարությունն առաջարկում է երկարացնել աշխատանքային գրքույկների թվայնացման գործընթացը |hetq.am|",
    "text": "hetq.am: Կառավարությունը երկու տարով առաջարկում է երկարաձգել աշխատանքային գրքույկների թվայնացման գործընթացը: Աշխատանքի և սոցիալական հարցերի նախարարությունն առաջարկում է փոփոխություններ Աշխատանքային օրենսգրքում` հնարավորություն ընձեռելով գործատուներին աշխատակիցների գրքույկները տրամադրել լիազոր մարմնին:\nԸստ նախագծի` սահմանվում են գրքույկները ներկայացնելու տարբերակված ժամկետներ` ըստ գործատուների մոտ աշխատող անձանց թվաքանակի:\nԳրքույկները հանձնվելու ծանուցվելուց հետո երեք ամսվա ընթացքում՝ 1000 և ավելի աշխատող ունեցող գործատուների դեպքում։\n300-ից 1000 աշխատող ունեցող գործատուները` Կառավարության սահմանած կարգով ծանուցվելուց հետո վեց ամսվա ընթացքում:\n100-ից 300 աշխատող ունեցող գործատուները` ծանուցվելուց հետո ինը ամսվա ընթացքում:\n50-ից 100 աշխատող ունեցող գործատուները` ծանուցվելուց հետո տասներկու ամսվա ընթացքում, մինչև 50 աշխատող ունեցող գործատուները` Կառավարության սահմանած կարգով ծանուցվելուց հետո տասնհինգ ամսվա ընթացքում:\nՆշվում է նաև, որ նշված ժամկետներում աշխատանքային գրքույկները չներկայացրած գործատուների վրա գրքույկները ներկայացնելու պարտականությունը կարող է դրվել դատական կարգով:\n2015 թվականի հունիսի 22-ին Ազգային Ժողովն ընդունել է Աշխատանքային օրենսգրքում լրացումներ և փոփոխություններ կատարելու մասին օրենքի նախագիծը, որով նախատեսվել է 2017 թվականի հունվարի 1-ից դադարեցնել աշխատանքային գրքույկների կիրառությունը աշխատանքային հարաբերություններում: Սահմանվել է գործատուների` իրենց մոտ վարվող աշխատանքային գրքույկները 2017 թվականի հունվարի 1-ից հետո` երկու տարվա ընթացքում լիազոր մարմին հանձնելու, այնուհետև` աշխատանքային գրքույկում առկա տեղեկատվությունը պետական կենսաթոշակային համակարգի տվյալների շտեմարան ներառելուց հետո աշխատողներին վերադարձնելու օրենսդրական պարտավորությունը:\nՆախագծում նշվում է, որ 2017 և 2018 թվականների ընթացքում Աշխատանքի և սոցիալական հարցերի նախարարության տարածքային բաժինների կողմից հավաքագրվել, կապալառու կազմակերպությունների միջոցով տեսաներածվել և «Աշխատանքային գրքույկներ» ենթահամակարգ են մուտքագրվել շուրջ 270 հազար աշխատանքային գրքույկ:\n2018 թվականին աշխատանքների կատարման ընթացքում պարզ է դարձել, որ տեսաներածման համար սահմանված ժամկետը` 2017 թվականի հունվարից մինչև 2019 թվականը, աշխատանքներն ամբողջ ծավալով իրականացնելու համար բավարար չէ: Պետական եկամուտների կոմիտեի տվյալների շտեմարանի տեղեկատվության համաձայն` առկա է շուրջ 320 հազար աշխատող, ում գրքույկները դեռևս տեսաներածված չեն, բացի այդ գրքույկները տեսաներածելու համար տարածքային բաժիններ են դիմում նաև չաշխատող անձինք:\nՆշված հանգամանքով պայմանավորված` ընդունվեց «Հայաստանի Հանրապետության աշխատանքային օրենսգրքում լրացումներ եւ փոփոխություններ կատարելու մասին» Հայաստանի Հանրապետության օրենքում փոփոխություն կատարելու մասին» 2018 թվականի նոյեմբերի 22-ի ՀՕ-416-Ն օրենքը, որի համաձայն, փոխվեց աշխատանքային գրքույկները գործատուի կողմից հանձնելու` նախկինում սահմանված ժամկետը եւ նոր կարգավորումների շրջանակներում սահմանվեց, որ աշխատանքային գրքույկները հանձնվում են լիազոր մարմնի տարածքային ստորաբաժանում` Ծառայության տարածքային բաժիններ, 2017 թվականի հունվարի 1-ից հետո երեք տարվա ընթացքում:\n"
}