{
    "title": "Սահմանից՝ սահման․ Բերդավանցի կանայք գուլպաներ են գործում Արցախի սահմանին կանգնած զինվորների համար",
    "text": "Տավուշի մարզի սահմանապահ Բերդավան գյուղի կանայք պատերազմի մեկնարկից օրեր անց, մի կողմ դնելով հուզմունքն ու անհանգստությունը, սկսեցին «Սահմանից սահման՝ զինվորի համար» նախաձեռնությունը։\nԿարևորելով թիկունքի ամրությունը՝ սահմանապահ գյուղի կանայք սկսեցին զինվորների համար բրդյա տաք գուլպաներ գործել։ \nՆախաձեռնության հեղինակ Գոհար Ասլիկյանը Infocom.am-ին պատմեց, որ օրեր առաջ մտքում ծագած գաղափարն արդեն իրականություն է, որին, ի զարմանս իրեն, արձագանքեցին ոչ միայն Բերդավանի, այլև հարակից համայնքների կանայք։ \n«Առաջինն, իհարկե, արձագանքեցին զինվորների մայրերն ու կանայք։ Նախաձեռնության նպատակն այն է, որ մեր զինվորականները վստահ լինեն՝ իրենց թիկունքն ամուր է, իսկ ոտքերը պետք է տաք լինեն»,- ասաց նախաձեռնության հեղինակը։ \nԼինելով զինվորականների մայրեր ու կանայք՝ գուլպաներ գործող կամավորները լավ գիտեն՝ ոչ մի գնված գուլպա երբեք ավելի տաք չի կարող լինել, դրա մասին խոստովանել են նաև հենց իրենք՝ զինվորականները։ Բացի այդ՝ գործելու ընթացքում կանայք չեն մոռանում ներդնել իրենց  օրհնանքն ու քնքշանքը։\nԱշխատանքի մեկնարկը տվեցին  փորձառու կանայք, հետո նրանց միացան սովորել ցանկացող երիտասարդ կամավորները։ Համավարակից ելնելով՝ մեծ խմբերով չեն հավաքվում, կանայք գործն անում են իրենց տներում՝ կամավորները հավաքում են արդեն գործած գուլպաներն ու նոր թելեր տրամադրում։ \nԳոհարն ասում է՝ գտել են խելամիտ լուծումը․ թելերի բացակայությունը մեղմելու համար կանայք քանդում են տներում ունեցած հագուստներն ու դրանք վերածում գուլպաների։ Նախաձեռնության սկզբում մի խումբ աղջիկներ իրենց միջոցներով ապահովել են թելերի որոշ քանակություն։ Գաղափարի մասին իմանալուց հետո համայնքի որոշ բնակիչներ էլ են ուղարկել անհրաժեշտ իրեր և թելեր։\nԿանայք հաշվարկել են՝ մեկ կծիկից կարողանում են մեկ զույգ գուլպա գործել, արդեն ավելի քան 70 զույգ գործել են՝ առաջին խմբաքանակը շուտով կուղարկվի առաջնագիծ։ \nԿանանց մեջ «ռեկորդակիրը» տիկին Անահիտն է, ում որդին և ամուսինը սահմանին են․ մեկ օրում մեկ զույգ գուլպա է գործում։ Մեր զրույցում ամենավարժ ձեռք ունեցող տիկին Անահիտը վստահեցրեց՝ հաղթելու ենք։\n«Մեր զինվորներին ցանկանում եմ խաղաղ երկնքի տակ բարի ծառայություն, այս ամենը շուտ ավարտվի։ Մեր հայ ազգի զավակների բազուկներին ուժ, տոկունություն եմ մաղթում։ Աստված  բոլորին պահապան լինի»,- հուզմունքը թաքցնելով՝ ասաց զինվորի մայրը։ \nՆախաձեռնության անդամները նշում են, որ կանանց մոտ ոգևորությունը չի մարել, հազիվ են հասցնում թելերը փոխանցել՝ գուլպան արդեն պատրաստ է լինում։ Տարբեր գյուղերից նախաձեռնությանը միացել են ավելի քան 50 կանայք։ Այս պահին էլ շարունակվում է դրամահավաքը՝ թելեր և շյուղեր գնելու համար։ Չեն մոռացել, որ ամեն գուլպայի մեջ պետք է գրառում անեն՝ սրտի խոսքն ուղղելով հայրենիքի պաշտպաններին։ \n«Շատ են առաջարկում թելի փոխարեն խանութներից գնել և ուղարկել կտորից գուլպաներ, ուզում եմ կրկին շեշտել, որ այս դեպքում գուլպաների հետ ուղարկում ենք նաև մայրերի օրհնանք ու ջերմությունը։ Ամեն գուլպան մեծ սիրով ու քնքշանքով է ստեղծվում։ Որպես սահմանում ապրող մարդ՝ կոչ եմ անում ամուր պահել զինվորականների թիկունքը, ոչ մի դեպքում խուճապի չմատնվել։ Յուրաքանչյուրը պետք է գիտակցի իր աշխատանքի կարևորությունը։ Վստահ եղեք՝ հաղթելու ենք»,- եզրափակեց նախաձեռնության հեղինակ Գոհար Ասլիկյանը։\nԱսպրամ Փարսադանյան\n"
}