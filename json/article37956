{
    "title": "ԱՄՆ-ն Մերձավոր Արևելքում կմեծացնի ռազմական ներկայությունը 14 հազար զինվորականով և տասնյակ նավերով. ԶԼՄ |tert.am|",
    "text": "tert.am: ԱՄՆ նախագահի վարչախումբն ուսումնասիրում է Մերձավոր Արևելքում ռազմական ներկայության մեծացման հնարավորությունը՝ Իրանին հակազդելու համար այդտեղ 14 000 զինվորական և տասնյակ նավեր տեղակայելու միջոցով: Այս մասին հաղորդել է The Wall Street Journal-ը՝ հղում տալով ամերիկյան անանուն պաշտոնյաների:\nՀաղորդվում է, որ այս հարցում ԱՄՆ նախագահ Դոնալդ Թրամփը որոշում կկայացնի դեկտեմբերին: Ընդ որում թերթի զրուցակիցները նշում են, որ Թրամփը կարող է հաստատել նաև ավելի քիչ թվով զինվորականների տեղակայումը:\nՆախատեսվում է, որ ԱՄՆ ռազմական ներկայության մեծացումը Մերձավոր Արևելքում կարող է զսպող միջոց հանդիսանալ այն դեպքում, եթե Իրանը փորձի արձագանքել ամերիկյան պատժամիջոցների խստացմանը, գրում է պարբերականը: Այնուամենայնիվ, որոշ պաշտոնյաներ, ընդհակառակը, կարծում են, որ այսկերպ իրավիճակն ավելի կսրվի:\n"
}