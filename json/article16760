{
    "title": "Արամ Վարդևանյանը եւ Էրիկ Ալեքսանյանը դիմել են Գլխավոր դատախազին և տեղակալին",
    "text": "Փաստաբաններ Արամ Վարդեւանյանը եւ Էրիկ Ալեքսանյանը դիմել են Գլխավոր դատախազ Արթուր Դավթյանին եւ Գլխավոր դատախազի տեղակալ Գեւորգ Բաղդասարյանին։\n«Դիմում ենք Գլխավոր դատախազ Արթուր Դավթյանին եւ Գլխավոր դատախազի տեղակալ Գեւորգ Բաղդասարյանին\nՀարգելի պարոն Դավթյան եւ պարոն Բաղդասարյան,\nՎերջին 2․5 տարվա մեջ ամենից շատ բանավիճել ենք սահմանադրական կարգի տապալման, դրա պահպանման վերաբերյալ։ Խոսել ենք Հայաստանում իրավական պետության սկզբունքի, իրավունքների իրավաչափ կամ ոչ իրավաչափ սահմանափակումների մասին։\nՄիշտ պնդել ենք, որ Դուք ապօրինի քրեական հետապնդում եք հարուցել տխրահռչակ սահմանադրական կարգի տապալման գործով, Դուք միշտ պնդել եք հակառակը։ Փորձել եք ներկայացնել հարցը իբրեւ ոչ թե քաղաքական այլ իրավական տիրությում գտնվող։\nՀիմա եկեք վերլուծենք ստեղծված իրավիճակը․ Ռազմական դրությունը պահպանվում է ՀՀ-ում չնայած Կառավարության որոշմամբ արձանագրված հիմքերը 2020 թվականի նոյեմեբերի 9-ի փաստացի միջազգային պայմանագրով՝ վերացել են։\nՌազմական դրությունը պահպանելով՝ այսօր սահմանափակվում են խաղաղ հավաքների, խոսքի ազատության եւ մի շարք այլ իրավունքներ։ Ավելին՝ հանրապետության հրապարակում պաշտոնատար անձանց գիտությամբ տարածվում է զինվորական համազգեստ կրող անձանց տեսանյութ որում ուղղակիորեն առկա են հանցակազմի տարրեր։ Այսօր եւս տարածվում է տեսանյութ զինվորական համազգեստով անձանց որոնք պահանջում են Արցախից Հայաստան տեղափոխված անձանց հանդեպ վրեժ լուծել։ Ռազմական դրության պայմանի իբրեւ առկայությունից ելնելով հարուցվել են հենց այդ հիմքից բխող ակնհայտ անհիմն քրեական գործեր քաղաքական գործիչների նկատմամբ։\nԱրդյունքում կարող ենք ձեւակերպել հետեւյալը՝ նոյեմբերի 9-ի ստորագրված փաստաթղթի արդյունքներից բողոքող անձանց թվի շարունակական աճից վտանգ կանխազգալով (այդ թվում ճանապարհները ոստիկանական ուժերով փակելով)՝ հավանական բազմամարդ հավաքի անցկացումը խոչընդոտելու, քաղաքական ոչ բռնի իրադարձությունները, խնդրո առարկա փաստաթղթի արդյունքները չեղարկելու քաղաքացիների պահանջը վերջնական ճնշելու եւ առկա իրավիճակը պահելու նպատակով, ՀՀ քաղաքացու՝ Սահմանադրությամբ երաշխավորված նշյալ իրավունքների  իրացումն արգելելու, դրանով իսկ ՀՀ Սահմանադրության՝ այդ իրավունքները նախատեսող նորմերը փաստացի վերացնելու` դիտավորության տարրեր այս իրավիճակում արդյոք չեք նկատում։\nԱրդյոք պատշաճ է այս պահին «սահմանադրական կարգը»։ Ներկայացված ձեւակերպումները հենց Ձեզ շատ ծանոթ են, չէ որ 2․5 տարի հենց այս բառերն եք օգտագործել։ Ավելին՝ մշտապես չեք համաձայնել մեզ հետ, երբ ասել ենք անհասկանալի է, որոշակի չէ խնդրո առարկա նորմը, միշտ ասել եք Ձեզ համար շատ հասականալի է։\nՉենք հարցնում Ձեր վերաբերումնքը նոյեմբերի 9-ի փաստաթղթին, որովհետեւ վստահ ենք՝ Ձեզ համար որպես ՀՀ քաղաքացիների այն եւս անընդունելի է։ Պարզապես ուզում ենք ի վերջո մեկ անգամ անկեղծ պատասխան»,- գրել են նրանք։\n"
}