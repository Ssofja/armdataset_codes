{
    "title": "Դեսպան Սամվել Մկրտչյանը Վոյցեխ Պոլակին է ներկայացրել Արցախյան պատերազմից հետո ստեղծված իրադրությունը",
    "text": "Մայիսի 21-ին դեսպան Սամվել Մկրտչյանը Լեհաստանի պատմական և արքեպիսկոպոսաց աթոռանիստ Գնեզնո քաղաքում հանդիպել է Լեհաստանի Գահերեց արքեպիսկոպոս (Պրիմաս) Վոյցեխ Պոլակի (Wojciech Polak) հետ: Այս մասին տեղեկացնում է Լեհաստանում ՀՀ դեսպանությունը:\nՀայ Առաքելական եկեղեցու հոգևոր հովիվ Տ. Տարոն վարդապետ Ղուլիկյանի և Հայ-լեհական հասարակական կոմիտեի նախագահ Հրաչյա Բոյաջյանի մասնակցությամբ տեղի ունեցած հանդիպմանը զրուցակիցներն անդրադարձել են երկու երկրների ժողովուրդների պատմական, կրոնական և մշակութային հարուստ ժառանգության անցյալին և աշխարհասփյուռ հայության, ինչպես նաև լեհահայ համայնքի հասարակական գործունեությանը։\nԴեսպան Մկրտչյանը մանրամասներ է ներկայացրել Արցախյան պատերազմից հետո ստեղծված իրադրության, մասնավորապես՝ հայ պատանդների, հայկական մշակութային և հոգևոր ժառանգության ոչնչացման ու այլափոխման անընդունելի քայլերի և անարգել հումանիտար աջակցության ապահովման հարցերի մասին:\nՀՀ դեսպանն ու Լեհահայոց հոգևոր հովիվը գրառումներ են կատարել Գահերեց արքեպիսկոպոսի նստավայրի պատվավոր հյուրերի մատյանում։\n"
}