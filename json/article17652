{
    "title": "Առաջարկվում է պատգամավորական դրամական փոխհատուցումն ուղղել առաջին կարգի զինհաշմանդամներին |hetq.am|",
    "text": "hetq.am: Ազգային ժողովի անկախ պատգամավոր Տիգրան Ուրիխանյանն առաջարկում է պատգամավորի գործունեության համար սահմանված ամսական 50 հազար դրամ փոխհատուցումն ուղղել պատերազմի հետևանքով առաջին կարգի հաշմանդամության կարգ ստացած զինծառայողներին:\nՊատգամավորը փոփոխություններ է առաջարկում «Պետական պաշտոններ և պետական ծառայության պաշտոններ զբաղեցնող անձանց վարձատրության մասին» և «Հայաստանի Հանրապետության Ազգային ժողովի պատգամավորի գործունեության երաշխիքների մասին» օրենքներում:\nԸստ այդմ՝ առաջարկվում է վերոնշյալ օրենքները լրացնել նոր հոդվածով, ըստ որի պատգամավորական գործունեության հետ կապված փոխհատուցման ենթակա ծախսերը՝ յուրաքանչյուր պատգամավորի համար սահմանված ամսական 50000 դրամի չափով Ազգային ժողովի աշխատակազմը փոխանցում է Պաշտպանության նախարարությանը` 2020 թվականի սեպտեմբերի 27-ից Ադրբեջանի Հանրապետության կողմից Արցախի Հանրապետության ուղղությամբ սկսված պատերազմական գործողություններին մասնակցության հետևանքով 1-ին կարգի հաշմանդամություն ձեռք բերած անձանց տրամադրելու նպատակով:\nՆախագծի հիմնավորման մեջ նշվում է, որ 2020 թվականի սեպտեմբերի 27-ից Ադրբեջանի Հանրապետության կողմից Արցախի Հանրապետության ուղղությամբ սկսված պատերազմական գործողություններին մասնակցել են մեծ թվով զինծառայողներ, աշխարհազորայիններ, կամավորականներ: Պատերազմական գործողություններին մասնակցելու ժամանակ ծանր վիրավորումների հետևանքով նրանցից շատերը ձեռք են բերել 1-ին կարգի հաշմանդամություն:\nՆշենք նաև, որ այս փոխհատուցումը չի դասվում պատգամավորների աշխատավարձի (հավելավճար, պարգևավճար) շարքում: Այն նախատեսված է պատգամավորական գործունեության համար իրականացվող ծախսերի փոխհատուցման համար: Նման փոխհատուցում տրամադրվում է նաև ավագանու անդամներին` չնայած վերջիններիս աշխատանքը կամավորական սկզբունքով է:\nՇարունակությունը՝ hetq.am-ում\n"
}