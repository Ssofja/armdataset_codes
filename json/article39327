{
    "title": "ԼՀԿ-ն Հայաստանի տարածքից ադրբեջանական զորքերի դուրսբերումը տեսնում է բանակցությունների միջոցով |armenpress.am|",
    "text": "armenpress.am: «Լուսավոր Հայաստան» կուսակցությունը ընտրապայքարում հաջողության հասնելու դեպքում պատրաստվում է բանակցությունների միջոցով ադրբեջանական զորքը դուրս հանել Հայաստանի տարածքից, արտաքին քաղաքականության հարցում հանդես բերել բալանսավորված մոտեցում:\nԱյս մասին ասաց կուսակցության նախագահ Էդմոն Մարուքյանը Մալաթիա-Սեբաստիա վարչական համայնքում քարոզարշավի շրջանակում լրագրողների հետ զրույցում:\nՄարուքյանը նախ նշեց, որ ազգային համերաշխության, ներքին հաշտության, իրար հետ լինելու, ընդդեմ թշնամու միասնական հանդես գալու իրենց թեզերը գնալով ավելի ու ավելի է արդիական դառնում՝ հատկապես երեկվա քարոզչական օրվանից հետո: ԼՀԿ նախագահը մտահոգիչ է համարում թե վարչապետի պաշտոնակատարի, թե ընտրապայքարին մասնակցող նախկին իշխանությունների, մասնավորապես, Ռոբերտ Քոչարյանի՝ միմյանց ուղղված հայտարարությունները: Ըստ նրա՝ ԼՀԿ-ի ուղերձն այլընտրանքային է:\nԽոսելով իրենց մոտեցումներից՝ Մարուքյանն ասաց. «Արտաքին քաղաքականության մեջ կարողանում եմ բալանասավորված մոտեցումներ բերել: Իմ արած աշխատանքով աչքի եմ ընկել»:\nՆա համոզված է, որ հակառակորդին Հայաստանի տարածքից պետք է դուրս հանել բանակցություններով: Մարուքյանը պնդում է, որ «Լուսավոր Հայաստանը» դիվանագիտական ճակատում կարող է մեծ ներդրում ունենալ: «Մենք բանակցությունների միջոցով այդ զորքերը հանելու ենք ՀՀ տարածքից: 540 կմ սահմանն ամրացնելու ենք նոր տեխնոլոգիաներով»,- ասաց նա:\n"
}