{
    "title": "Հայրենիքի պաշտպանի վերականգնողական կենտրոնն ընդլայնվում է. ներկայում բուժում է ստանում 200 զինվոր |armenpress.am|",
    "text": "armenpress.am: Սեպտեմբերի 27-ին Արցախի դեմ Ադրբեջանի սանձազերծած պատերազմի առաջին օրվանից Հայրենիքի պաշտպանի վերականգնողական կենտրոնը վերազինվել է, նոր պալատներ առանձնացրել: «Աջակցություն վիրավոր զինվորներին և զինվորական հաշմանդամներին» ՀԿ նախագահ Հայկուհի Մինասյանը նշեց, որ վիրավոր, բուժման կարիք ունեցող զինվորների թվի ավելացում էր կանխատեսվում: \n«Երբ արդեն տղաները տեղափոխվում էին, վերականգնողական բուժման կենտրոնն ամբողջությամբ պատրաստ էր ընդունելու նոր վիրավորների: Այս պահին մեր կենտրոնում բուժում է  ստանում շուրջ 200 վիրավոր զինվոր: Նրանց թիվն օր օրի ավելանում է»,-ասաց Հայկուհի Մինասյանը:\nՀայրենիքի պաշտպանի վերականգնողական կենտրոնն իրականացնում է երեք տիպի ծառայություն՝ աշխատանք է տարվում տեղում՝ բուժհաստատություններում, սա արտագնա ծառայությունն է: Աշխատանք է տարվում ստացիոնար և ամբուլատոր հիվանդների հետ: Պետական գույքի կոմիտեն տրամադրել է տարածք, զինվորների համար ժամանակավոր կացարան ստեղծելու համար: Այնտեղ հնարավոր է տեղավորել շուրջ 100 վիրավոր զինվոր: Նրանք, ովքեր չունեն վերջույթների խնդիր, կարող են այդ տարածքից որպես կացարան օգտվել և բուժվել:\n«Ներկայում հիմնանորոգվում է Հայրենիքի պաշտպանի վերականգնողական կենտրոնի աջ հատվածը, որը լինելու է վիրավոր զինվորների պրոթեզարանը: ««Իմ քայլը»  հիմնադրամի աջակցությամբ  մենք կարողանալու ենք նոր հիվանդասենյակներ ունենալ: Ասեմ, որ այս ընթացքում չի եղել մի վիրավոր զինվոր, որին անհրաժեշտ է եղել հրատապ բուժում ու մենք չենք կատարել: Երևանի պետական բժշկական համալսարանի հետ տարբեր միջոցառումներով, համագործակցության շնորհիվ անհրաժեշտ մահճակալներ ապահովվում են, որպեսզի որևէ զինվոր դուրս չմնա»,-ասաց Հայկուհի Մինասյանը:\nԱյս օրերին բազմաթիվ անհատներ, կազմակերպություններ են արձագանքել՝ հայտնելով իրենց աջակցությունը վերականգնողական կենտրոնին՝ «Իմ քայլը» հիմնադրամ, Հայ օգնության միություն, բարերարներ, տարբեր հայկական համայնքի  ներկայացուցիչներ: Կենտրոնը դեռ պետական աջակցություն չունի: Հայկուհի Մինասյանը նշեց, որ դիմել են պետական աջակցության համար, դեռ պատասխան չեն ստացել: Այս պահին կենտրոնը երեք խոշոր նախագիծ է իրականացնում՝ վետերանների հոսպիտալի կառուցում, վերականգնողական կենտրոնի թողունակության մեծացում, հոգեկան առողջության կենտրոնի ստեղծում:\nԿենտրոնի շահառուներին նաև հնարավորություն է տրվում անհրաժեշտության դեպքում ձեռք բերել կամ զարգացնել աշխատանքային հմտություններ:\n"
}