{
    "title": "Խոշոր հրդեհ Տավուշում. այրվում են ծառեր. ներգրավվել է 40-ից ավելի փրկարար. Կրակը դեռ չի մարվել",
    "text": "Հայաստանի ԱԻՆ-ում, հոկտեմբերի 24-ին, ժամը 16:36-ին «911» ծառայություն տեղեկություն է ստացվել, որ հրդեհ է բռնկվել Տավուշի մարզի Գետահովիտ գյուղի «Խոռեր» կոչվող հանդամասում:\nԴեպքի վայր են մեկնել ԱԻՆ ՓԾ մարզային փրկարարական վարչության հրշեջ-փրկարարական ջոկատից երկու մարտական հաշվարկ, օպերատիվ խումբը, ազատ հերթափոխից 20 փրկարար եւ քաղաքացիական պաշտպանության վարչության քաղաքացիական պաշտպանության ուժերի հավաքական կենտրոնի Տաուշի հատուկ օբյեկտների պահպանության հրշեջ-փրկարարական ջոկատի 10 փրկարար ծառայող: Ճանապարհի անանցանելիության պատճառով փրկարարները ճանապարհը (մոտ 1 կմ) շարունակել են ոտքով:\nՊարզվել է, որ «Հայանտառ» ՊՈԱԿ-ի Իջեւանի անտառտնտեսության անտառածածկ տարածքում այրվում են մոտ 1 հա բուսածածկույթ եւ ծառեր:\nԺամը 21:00-ի դրությամբ հրդեհաշիջման աշխատանքներին մասնակցում են 35 հրշեջ-փրկարար եւ «Հայանտառ» ՊՈԱԿ-ի Իջեւանի մասնաճյուղի 9 աշխատակից:\nԺամը 22:25-ին մթության եւ բարդ ռելիեֆի պատճառով հրդեհաշիջման աշխատանքները ժամանակավորապես դադարեցվել են. սահմանվել է հերթապահություն:\nԿտրվի լրացուցիչ տեղեկություն:\n"
}