{
    "title": "Կորուստների «միակ մեղավորը» Հայաստանն է. Ադրբեջանն արձագանքում է ՀՀ ԱԳՆ-ի հաղորդագրությանը",
    "text": "Կորուստների և երկկողմ տարաձայնությունների համար «միակ մեղավորը» Հայաստանն է: Այս մասին ասված է Ադրբեջանի ԱԳՆ-ի հայտարարության մեջ՝ ի պատասխան հայկական կողմի տարածած հաղորդագրության:\n«Հայաստանի արտգործնախարարության՝ հայ և ադրբեջանական զինված ուժերի շփման գծում ներկա իրավիճակի վերաբերյան նման էմոցիոնալ և միաժամանակ այդքան հակասական հայտարարության պատճառը հասկանալի է: Այն, ամենայն հավանականությամբ, համապատասխանում է երկրում ներքաղաքական իրավիճակի առումով Հայաստանի իշխանությունների արձագանքին:\nՀայաստանը պետք է միջազգային հանրության պահանջներին համապատասխան Ղարաբաղյան հիմնախնդրի կարգավորմանն ուղղված քայլեր ձեռնարկի»,-ասված է Ադրբեջանի ԱԳՆ-ի հաղորդագրության մեջ:\nՀիշեցնենք, ՀՀ ԱԳ նախարարության հաղորդագրության մեջ ասվում էր, որ Հայաստանը կտրականապես դատապարտում է իրավիճակի սրման ուղղությամբ վերջին երեք օրվա ընթացքում Ադրբեջանի կողմից ձեռնարկված միտումնավոր քայլերը, ինչը դրսևորվել է սեփական կորուստների վերաբերյալ կեղծ տեղեկատվության տարածմամբ, Հայաստանի ղեկավարների հասցեին ֆիզիկական բռնության վերաբերյալ Ադրբեջանի խորհրդարանում իշխող կուսակցության ներկայացուցիչների կողմից հրապարակայնորեն հնչեցված ուղղակի կոչերով և հրադադարի ռեժիմի խախտումների զգալի աճով, ինչը երեկ հանգեցրեց Արցախի պաշտպանության բանակի զինծառայող Սիփան Մելքոնյանի սպանությանը:\nԸստ հայկական կողմի, Ադրբեջանի դատապարտելի այս գործողությունները, շուտափույթ կերպով չդադարելու դեպքում, կարող են լուրջ խոչընդոտ դառնալ կարգավորման գործընթացի շրջանակներում հետագա քայլերի համար:\n"
}