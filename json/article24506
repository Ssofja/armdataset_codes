{
    "title": "Ինչպես է հաջողվել ՊՆ անունից 3000 օգտատիրոջ կեղծ նամակներ ուղարկել․ կազմակերպության, օպերատորների ու ԱԱԾ-ի պարզաբանումը",
    "text": "Infocom.am-ը կարողացավ կապ հաստատել հայաստանյան բջջային օպերատորներին VAS ծառայություններ մատուցող այն օպերատորի հետ, որից ապատեղեկատվություն պարունակող հաղորդագրություններն ուղարկվել էին բաժանորդներին։\nՀակառակորդը, ինչպես մեր զրույցում պարզաբանեց ընկերության ներկայացուցիչը, հուլիսի 16-ի, լույս 17-ի գիշերը՝ ժամը 04։00-ի շրջանակներում կոտրել է մի կազմակերպության ցանց, որն այս ընկերության ծառայությունների միջոցով հաղորդագրություններ է ուղարկում բջջային օպերատորների բաժանորդներին։\nVAS ծառայություն մատուցող այս ընկերության ցանցի անվտանգության համակարգը առավելագույնը 3 րոպեի ընթացքում կարողացել է արգելափակել հաղորդագրություն ուղարկելու գործընթացը։ Սակայն այդ րոպեների ընթացքում մոտ 3000 բաժանորդի գնացել է կեղծ հաղորդագրությունը։ Ընդ որում, հակառակորդը ոչ թե հաճախորդ կազմակերպության սերվերից է գտել բջջային օպերատորների բաժանորդների հեռախոսահամարները, այլ պատահականության սկզբունքով +374 կոդով գեներացրել է հեռախոսահամարները։ Քանի որ հեռախոսահամարների թվերն ընտրել են պատահական, դրանցից շատերը գործող չեն եղել։\nԵրբ VAS ծառայություն մատուցող ընկերությունը հաճախորդին SMS հաղորդագրոթյուններ ուղարկելու հնարավորություն է տալիս, սահմանում է նաեւ հաղորդագրություն ուղարկողի անունը։\nԸնկերության ներկայացուցչից հետաքրքրվեցինք՝ այս պարագայում ինչպես է հաստատվել հաղորդագրություն ուղարկողի MIL.AM անունը․ մեր զրուցակիցը պատասխանեց, որ երբ կարողացել են կոտրել հաճախորդի ցանցը, շրջանցել են նաեւ անունը հաստատելու պատնեշը։\nԻսկ թե ինչպես է թիրախավորվել այս ընկերությունը, ներկայացուցիչն ասաց, որ հակառակորդի տեղեկատվական այս հարվածի թիրախ դառնալը պատահականություն է եղել։\nԸնկերությունը կեղծ ինֆորմացիան ստացած բաժանորդներին ուղարկել է այդ տեղեկությունը հերքող նամակ, թյուրիմացաբար ապատեղեկատվություն տարածելու մասին հայտարարել են նաեւ բջջային օպերատորները։\n"
}