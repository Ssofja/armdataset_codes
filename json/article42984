{
    "title": "Ծառուկյանի «Մուլտի գազ»-ում խախտում է հայտնաբերվել. ընկերությունը կենթարկվի վարչական տուգանքի |armtimes.com|",
    "text": "Շուկայի վերահսկողական տեսչական մարմինը ստուգումներ է իրականացրել 6 ԱԳԼՃԿ-ներում: Այդ 6 ԱԳԼՃԿ-ներից մեկը ԱԺ «Բարգավաճ Հայաստան» խմբակցության ղեկավար Գագիկ Ծառուկյանին պատկանող «Մուլտի գազ» գազալցակայաններից է, որը գտնվում է Նոր Նորք վարչական շրջանում:\nՇուկայի վերահսկողական տեսչական մարմնի ղեկավարի տեղակալ Արթուր Մկրտչյանը  ասաց, որ դիմում բողոքների հիման վրա իրականացված ստուգումներով խախտումներ են հայտնաբերել:\n«Խնդիրը եղել է խտության գործակցի հետ կապված, որը վերջին 15 օրում «Գազպրում»-ում բարձրացել է 0.7-ից դառնալով 0.8: Այդ գազալցակայանները խտության գործակիցը թողել էին նույն 0.7-ի սահմանում: Մեր ստուգումների ժամանակ եւ կառավարության նիստից հետո, երբ արդեն պարոն վարչապետը հորդորեց օրենքի դաշտ գալ, պարզեցինք, որ հիմնականում խախտումները նվազել են:\nԴժգոհությունները շատ են նվազել: ԱԺ-ն էլ ընդունեց կիլոգրամով գազի վաճառքն իրականացնելու հետ կապված օրենքի նախագիծը, նախագահը վավերացրել է, մայիսի 1-ից ուժի մեջ կմտնի եւ խնդիրը 99 տոկոսով կլուծվի: Արդեն սպառողները ինչքան գազ լցնեն, այդքան էլ կվճարեն»,- ասաց Մկրտչյանը:\nՄկրտչյանը նշեց, որ եւ «Մուլտի գազ» գազալցակայանում եւ «Լիլ սթար» ընկերությանը պատկանող Նորագավիթի գազալցակայանում խախտում է հայտնաբերվել: Նա ասաց, որ ընկերությունները ենթարկվելու են վարչական տուգանքի: Մկրտչյանի խոսքով՝ տուգանքի չափը մոտավորապես լինելու է 50-ից 100 հազար դրամ:\nՄեր հարցին, թե արդյո՞ք այդ տուգանքի չափը խախտում թույլ տված ԱԳԼՃԿ-ներին կզսպի, Մկրտչյանը պատասխանեց. «Տուգանքը զսպաշապիկ չէ: Մենք նաեւ առաջարկել ենք տուգանքների մասով փոփոխություն: Նախատեսում ենք վարչական օրենսգրքով փոփոխություն կատարել՝ տուգանքները մի քանի անգամ մեծացնելով մինչեւ միլիոնի կարգի: Որովհետեւ սա 1985 թվականից ընդունված օրենսգիրք է, 50-ից 100 հազար դրամը ԱԳԼՃԿ-ների համար ոչ մի բան է»:\nՆշենք, որ 6 ԱԳԼՃԿ-ներից 4-ը տարեկան ստուգումների ծրագրով էին նախատեսված, իսկ 2-ը քաղաքացիների բողոքի հիման վրա են իրականացվել: Այդ դիմում բողոքները վերաբերում էին «Մուլտի գազ»-ին եւ «Լիլ սթար»-ին:\n"
}