{
    "title": "Եվրամիությունը բարձր է գնահատում հումանիտար խնդիրները լուծելու ուղղությամբ Երևանի և Բաքվի փոխադարձ քայլերը |azatutyun.am|",
    "text": "azatutyun.am: Եվրամիությունը բարձր է գնահատել Հայաստանի և Ադրբեջանի իշխանությունների փոխադարձ քայլերը` ղարաբաղյան վերջին պատերազմից հետո ի հայտ եկած հումանիտար խնդիրները լուծելու ուղղությամբ:\n«Ողջունում եմ Հայաստանի և Ադրբեջանի զուգահեռ մարդասիրական ժեստերը` ձերբակալվածների ազատ արձակումն ու ականապատված տարածքների քարտեզների տրամադրումը», - Թվիթերում գրել է Եվրոպայի խորհրդի ղեկավար Շառլ Միշելը, ընդգծելով, որ դա առաջին քայլն է կողմերի միջև վստահությունը վերականգնելու ուղղությամբ:\nԵվրոպացի բարձրաստիճան դիվանագետը միաժամանակ ընդգծել է, որ Բրյուսելը նպաստել է այս գործընթացին և կշարունակի աջակցություն առաջարկել՝ առաջընթացի հասնելու համար:\nԱյսօր Հայաստանի վարչապետի պաշտոնակատար Նիկոլ Փաշինյանը ֆեյսբուքյան գրառմամբ տեղեկացրեց, որ 15 գերի վերադառնում է Հայաստան։\nՊաշտոնական Բաքուն իր հերթին հայտարարեց, որ այսօր վրաց-ադրբեջանական սահմանին՝ Վրաստանի ներկայացուցիչների մասնակցությամբ, Բաքուն հայկական կողմին է փոխանցել 15 ռազմագերիների, ինչի դիմաց ստացել է Աղդամի շրջանի ականապատման քարտեզներ:\n"
}