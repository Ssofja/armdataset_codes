{
    "title": "Վեթթինգը պետք էր անել մեկ տարի առաջ. Մանե Թանդիլյան |lragir.am|",
    "text": "aysor.am։ Արտառոց իրավիճակ է և կան բազմաթիվ հարցեր, որոնք Ազգային ժողովի տիրույթում կարող են քննարկվել, այսօր լրագրողների հետ ճեպազրույցում հայտարարեց ԱԺ «Լուսավոր Հայաստան» խմբակցության պատգամավոր Մանե Թանդիլյանն՝ անդրադառնալով իրենց խմբակցության նախաձեռնությամբ մայիսի 22-ին հրավիրվելիք ԱԺ արտահերթ նիստին։\n«Ըստ էության, մենք իշխանությունների կողմից գործողություն չենք տեսել։ Հայտարարվում է անցումային արդարադատության մասին, վեթթինգի ինստիտուտի մասին նշվեց, բայց մենք որևէ քայլ այդ ուղղությամբ չենք տեսել։ Նույն վեթթինգը կարելի էր անել իշխանափոխության հենց հաջորդ օրը, մենք պետք է դա անեինք ու հետո սկսեին դատական պրոցեսները, որոնք հիմա ընթանում են երկրում», - հայտարարեց Թանդիլյանը։\nՊատգամավորի խոսքով, միամտություն է կարծել, որ դատական համակարգն ինքն իրեն պետք է փոխվեր։\nԸնդդիմադիր խմբակցության պատգամավորը դատարանների դեմ Փաշինյանի կոչով իրականացված ակցիայի հետ կապված մտավախություններ ունի.\n«Այն, ինչ իրականացվեց, կարող է օգտագործվել մեր պետության դեմ, օրինակ՝ Եվրոպական դատարաններում։ Եվ այդ մասին հայտարարեց նաև Ռոբերտ Քոչարյանի փաստաբան Հայկ Ալումյանը։ Ես չեմ ուզենա, որ Ռոբերտ Քոչարյանի դատավարությունը հասնի Եվրոպական դատարան ու որոշում կայացնեն մեր դեմ։ Մենք դա էինք ասում, որ մի տվեք այդ հաղթաթուղթը Քոչարյանի պաշտպանական խմբին»։\n"
}