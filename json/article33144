{
    "title": "Մենք ներմուծում ենք այն չափանիշները, որոնք գործում են Շվեդիայում, Նորվեգիայում. Փաշինյանը՝ Բանկային գաղտնիքի մասին |news.am|",
    "text": "news.am: Բանկային գաղտնիքի մասին օրենքի փոփոխության ժամանակ ես դրել եմ շատ պարզ չափանիշ. ասել եմ՝ Հայաստանում պետք է գործի նույն ստանդարտը, ինչը, օրինակ, գործում է Սկանդինավյան երկրներում: Այս մասին սեպտեմբերի 24-ին, Նյու Յորքում հայերի հետ հանդիպման ժամանակ նշել է ՀՀ վարչապետ Նիկոլ Փաշինյանը:\n«Սկանդինավյան երկրներում տնտեսությունը չի քանդվում, ճի՞շտ է, այնտեղ բանկային համակարգը կայուն է: Մենք չենք կարող առանց այդ փոփոխությունների մեր երկրում հաստատել իրավական, ժողովրդավարական, սոցիալական, ինքնիշխան պետություն»,-ասաց Փաշինյանը:\nՆա ընդգծեց, որ պետք չէ վախեցնել, թե նման փոփոխությունները կարող են սպառնալ բանկային համակարգի կայունությանը:\n «Հայաստանի բանկային համակարգը կայուն է եւ կշարունակի կայուն մնալ: Մենք ներմուծում ենք այն չափանիշները, որոնք գործում են Շվեդիայում, Նորվեգիայում, Ֆինլանդիայում: Մարդիկ իրենք իրենց համար օրենքներ են գրել, որ նախ կարողանան գողանալ, հետո այդ գողացածը կարողանան պահել եւ ոչ ոք չկարողանա գտնել: Մենք չենք կարող այս վիճակը հանդուրժել»,-հայտարարեց Փաշինյանը:\n"
}