{
    "title": "Մարուքյանը սպասում է փաստահավաք խմբի ստեղծման առաջարկի շուրջ քաղաքական ուժերի արձագանքին |1lurer.am|",
    "text": "1lurer.am: ԱԺ «Լուսավոր Հայաստան» խմբակցության ղեկավար Էդմոն Մարուքյանը այսօր լրագրողների հետ ճեպազրույցի ժամանակ անդրադարձել է վարչապետ Նիկոլ Փաշինյանի օրերս հրապարակած հոդվածին, որում խոսվում էր պատերազմի պատճառների մասին։\nՄարուքյանի խոսքով՝ բազմաթիվ հարցերի պատասխաններ պետք է տրվեն քննության արդյունքներով, դրա համար էլ իրենք առաջարկել են ստեղծել փաստահավաք խումբ։\n«Բոլորը, ովքեր այսօր հարցազրույցներ են տալիս, կհարցաքննվեն, կիմանանք՝ ինչ է եղել։ Մեր ժողովուրդը օր ու արև չի տալու մեզ, մինչև մենք քննություն չիրականացնենք, չպարզենք։ Հետևաբար, այդ հարցերին հոդվածով պատասխանել հնարավոր չէ, քանի որ դա մենախոսություն է»,- նշել է Մարուքյանը։\nՆախագիծն ուղարկված է, Մարուքյանը սպասում է քաղաքական ուժերի արձագանքներին։\nՎարչապետի հրաժարականի պահանջի անդրադառնալով՝ Մարուքյանն ասաց, որ բոլոր ուժերը պետք է համախմբվեն իրենց թեկնածուի շուրջ:\n«Եթե ուզում են Նիկոլ Փաշինյանին փոխել, դա այս պահին հնարավոր է միայն մեր թեկնածուի միջոցով։ Ուզում են՝ կփոխենք, չէ՝ չէ։ Ընտրությունների ո՛չ աուրա կա Հայաստանում, ո՛չ կարգ ու կանոն, ո՛չ Ընտրական օրենսգիրք։ Ընտրություններ հիմա անհնար է անել»,- նշել է Մարուքյանը։\n"
}