{
    "title": "ԼՀԿ-ն առաջարկեց ֆինանսավարկային և բյուջետային հարցերի հանձնաժողովի նախագահ ընտրել Արկադի Խաչատրյանին\r\n\r\n |armenpress.am|",
    "text": "armenpress.am: ՀՀ ազգային ժողովի «Լուսավոր Հայաստան» խմբակցությունը Ֆինանսավարկային և բյուջետային հարցերի մշտական հանձնաժողովի նախագահի թափուր պաշտոնի համար ներկայացրել է Արկադի Խաչատրյանի թեկնածությունը: Խաչատրյանի թեկնածության հարցը ԱԺ-ում ներկայացրեց խմբակցության ղեկավար Էդմոն Մարուքյանը:\nՄարուքյանը ներկայացրեց Խաչատրյանի կենսագրությունը՝ հիշեցնելով, որ Մանե Թանդիլյանի մանդատը վայր դնելուց հետո  հանձնաժողովի նախագահի պաշտոնը թափուր է մնացել:\nՏնտեսական հարցերի մշտական հանձնաժողովի նախագահ Բաբկեն Թունյանը հետաքրքրվեց՝ եթե Խաչատրյանը ընտրվի Ֆինանսավարկային և բյուջետային հարցերի մշտական հանձնաժողովի նախագահի պաշտոնում, ապա ո՞վ  կփոխարինի Խաչատրյանին տնտեսական հարցերի հանձնաժողովում: Մարուքյանը պատասխանեց՝ կարծում է, որ որևէ մեկը չի փոխարինելու: «Քանի որ Ստեփան Ստեփանյանը, որը վերցրել է թափուր մնացած մանդատը, արդեն պետաիրավական հարցերի մշտական հանձնաժողովի անդամ է»,-ասաց նա ու հավելեց, որ տնտեսական հարցերի հանձնաժողովում կմնա իրենց խմբակցությունից երկու անդամ:\nԱրկադի Խաչատրյանը կարևորեց ոլորտային օրենքների նախագծերի բազմակողմանի քննարկումը և պրոֆեսիոնալ եզրակացությունների տրամադրումը հանձնաժողովում, պատասխանեց պատգամավորների հնչեցրած հարցերին:\nՀանձնաժողովի նախագահի ընտրության քվեարկությունը տեղի կունենա սեպտեմբերի 15-ին ժամը 12:30-14:00-ն:\n"
}