{
    "title": "Կոտայքի մարզպետը աշխատանքային այց է կատարել Չարենցավանի բժշկական կենտրոն",
    "text": " Ինչպես արդեն նշել էի, համավարակի այս շրջանում այցելելու եմ մարզի խոշոր բուժկենտրոններ, մեծ ու փոքր համայնքների բուժամբուլատորիաներ և առողջության առաջնային պահպանման կենտրոններ՝ տեղում ծանոթանալու պայմաններին ու համավարակի դեմ արդյունավետ պայքարելու անհրաժեշտ միջոցներով ապահովվածությունը: Այս մասին ֆեյսբուքյան իր էջում գրել է Կոտայքի մարզպետ Ռոմանոս Պետրոսյանը։ \n Աշխատանքային այցով եղա Չարենցավանի բժշկական կենտրոնում, որտեղ հանդիպում ունեցա մեր հարգելի բուժաշխատողների հետ՝ համավարակի դեմ պայքարի այս փուլում կատարված աշխատանքները քննարկելու և հետագա անելիքների վերաբերյալ մտքեր փոխանակելու նպատակով:\nՉարենցավանը Կոտայքի մարզի այն համայնքներից է, որտեղ առաջինը համավարակի բռնկում եղավ և բոլորս քաջ գիտակցում ենք, որ ամենը, ինչի միջով անցել և շարունակում են պատվով անցնել մեր բուժաշխատողներն, իսկական հերոսություն է:\nԻ պատիվ Չարենցավանի ԲԿ-ի բուժանձնակազմի, ուրախությամբ կարող եմ ասել, որ ոչ միայն հաջողվել է տեղայնացնել կորոնավիրուսի վարակման հիմնական օջախներից մեկն, այլև մարել ու դեպքերի անկում գրանցել:\n Իմ, Կառավարության, մարզպետարանի և պարզապես մեր քաղաքացիների անունից շնորհակալության խոսքեր փոխանցեցի մեր բուժաշխատողներին և հայտնեցի իմ պատրաստակամությունը՝ համավարակի հաղթահարումից հետո միասին ձեռնամուխ լինելու նոր որակի ու չափորոշիչների համապատասխան, նոր փորձառությամբ ու համավարակներին դիմակայելու պատրաստ բժկական կենտրոն ունենալու գործին:\nՉարենցավանի ԲԿ-ն պետք է դառնա ժամանակակից ու հզոր սարքավորումներով զինված բժշկական կենտրոն ու առաջատարներից մեկը լինի մեր տարածաշրջանում:\nԲոլորս միասին պետք է լծվենք մեր երկրում առողջապահության համակարգի կայացման աշխատանքներին:\nԲժշկական կենտրոնի տնօրենի հետ դիտարկեցինք հիվանդանոցին կից կառուցվող հատվածը, որտեղ ներկա պահին շինարարական ակտիվ աշխատանքներ են ընթանում:\nԱշխատանքների ավարտից հետո տարածքը կծառայի կորոնավիրուսային վարակ ունեցող մեր քաղաքացիների սպասարկմանը, իսկ հետագայում նույն տարածքում կտեղակայվի բուժկենտրոնի ինֆեկցիոն բաժանմունքը:\nԵվս մեկ անգամ իմ խորին շնորհակալությունն եմ հայտնում մեր սիրելի բուժաշխատողներին:\n"
}