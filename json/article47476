{
    "title": "Պատգամավորներն առաջարկում են վերանայել 1000 դրամների հիմնադրամին վճարների չափը՝ մեղմելով քաղաքացիների ֆինանսական բեռը |1lurer.am|",
    "text": "1lurer.am: ԱԺ պաշտպանության և անվտանգության հարցերի մշտական հանձնաժողովի նիստում քննարկվեց «Հայաստանի Հանրապետության պաշտպանության ժամանակ զինծառայողների կյանքին կամ առողջությանը պատճառված վնասների հատուցման մասին» օրենքում փոփոխությունների նախագիծը: \nՆախագծի համահեղինակ Արտակ Մանուկյանը նշեց, որ նախագծով փոփոխություններ են նախատեսվում 2020-ի դեկտեմբերին ընդունված օրենքում՝ փորձ անելով մեղմել ցածր և միջին աշխատավարձ ստացող անձանց, անհատ ձեռնարկատերերի համար առաջացող ֆինանասական բեռը: \nԿառավարության առաջարկությամբ նախորդ տարեվերջին վերանայվեց 1000 դրամների հիմնադրամի դրոշմանիշային վճարների հատուցման չափը: Մինչև 100 հազար դրամ հարկման բազայի դեպքում դրոշմանիշային վճարը կլինի 1500 դրամ, 101 հազարից մինչև 200 հազար հարկման բազայի դեպքում՝ 3000 դրամ, 201 հազարից մինչև 500 հազար դրամ հարկման բազայի դեպքում՝ 5500 դրամ, 501 հազարից մինչև մինչև 1 միլիոն հարկման բազայի դեպքում՝ 8500 դրամ, 1 միլիոն 1000 դրամ և ավելի հաշվարկման բազայի դեպքում` 15 հազար դրամ (հարկերը ներառյալ աշխատավարձը):\nԵթե գործող կարգավորմամբ անհատ ձեռնարկատերերը տարեկան վճարելու են 18000-180000 դրամ, ապա առաջարկվող կարգավորմամբ այդ բեռը տարեկան լինելու է 18000-120000 դրամ, ընդ որում, էականորեն ընդլայնվում է տարեկան 18000 դրամ վճարողների շրջանակը: \nՖիզիկական անձանց համար ևս էական բարելավում է նախատեսվում: Մասնավորապես, օրինակ՝ 100001-ից մինչև 150000 դրամ անվանական աշխատավարձ ստացողները վճարելու են ամսական ոչ թե 3000, այլ 2000 դրամ: 200000-300 000 դրամ ստացողները վճարելու են ամսական ոչ թե 5500, այլ 3000 դրամ: Ամսական 500 դրամով կնվազի նաև 300001-500000 դրամ ստացողների վճարելիք գումարը:\nՆախագծի ընդունումը հնարավորություն կտա որոշակիորեն մեղմել ցածր և միջին աշխատավարձ ստացող քաղաքացիների և անհատ ձեռնարկատերերի վրա ընկնող ֆինանսական բեռը` դրան զուգահեռ ավելացնելով 1.5 մլն. դրամից բարձր եկամուտներ ստացողների մասնակցության չափը:\nՕրինագծի հեղինակների առաջարկությամբ, սակայն, նախագծի քվեարկությունը հետաձգվեց երկու ամսով: \n"
}