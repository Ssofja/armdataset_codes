{
    "title": "Կորոնավիրուսով վարակված աշխատակիցը միայն Փաշինյանին է սպասարկել. Վարչապետի խոսնակ\r\n |pastinfo.am|",
    "text": "pastinfo.am: «Փաստինֆո»-ն զրուցել է վարչապետի մամուլի խոսնակ Մանե Գևորգյանի հետ։- Արդյո՞ք կորոնավիրուսակիր մեկուսացվածների և ինքնամեկուսացվածների անվտանգության կանոնների մեջ փոփոխություններ կատարվել են։\n- Ոչ։ Միայն մեկուսացվածների մասով այն է փոխվել, որ այն վիրուսակիրները, որոնք ասիմպտոմ են տանում վիրուսը, ոչ թե հիվանդանոցային բուժում են ստանում, այլ տանն են ստանում իրենց բուժումը, այլ կերպ ասած, պետք է տանն անցկացնեն բուժման համար նախատեսված ժամկետը՝ բժիշկների հսկողության ներքո։\n- Իսկ արդյո՞ք վարչապետն իրավունք ուներ, թեկուզ ընդունված պաշտպանիչ միջոցներով՝ դիմակով ու ձեռնոցներով շփման դուրս գար այլ անձանց հետ։\n- Այո, որովհետև նրա մոտ հիվանդությունն ասիմպտոմ է անցնում։ Նա կարող է շփվել՝ պահպանելով համաճարակաբանական անվտանգության կանոնները։\n- Պարոն Փաշինյանն իր հայտնի լայվում հայտարարել էր, որ, հավանաբար, վարակվել է խորհրդակցությունների ընթացքում՝ վիրուսակրի առանց ձեռնոցների մատուցված բաժակին դիպչելով։ Բացի վարչապետից ուրիշ ովքե՞ր են մասնակցել այդ խորհրդակցություններին, որին ներկա է եղել հիվանդ աշխատակիցը։\n- Ոչ ոք չի մասնակցել։ Վարչապետը մենակ է եղել, ինքն է օգտվել միայն։ Վարակակիրը նույնպես մեկուսացված է։\n- Հասկանալի է, այսինքն՝ այդ խորհրդակցություններին միայն վարչապե՞տն է եղել։\n- Խորհրդակցություն չի եղել ։\n- Այսինքն ի՞նչ է եղել, ինչպես հասկանանք։\n- Այսինքն, վարչապետն օգտվել է այդ բաժակից, որն իրեն մատուցել է այն անձնավորությունը, որը արդեն իսկ վարակված է եղել։\n- Շատ լավ...բայց դա խորհրդակցության ընթացքում չի՞ եղել, ինքը մենա՞կ է եղել։\n- Ճիշտն ասած, ես չեմ հիշում։ Վարչապետը կարծեմ դրա վերաբերյալ պարզաբանում տվել է իր ուղիղ եթերում, ճի՞շտ է։\n- Իհարկե, դրա համար եմ ես Ձեզ հիմա հարցնում։\n- Դե դրա համար, խնդրում եմ, վարչապետի ուղիղ եթերը մի հատ նայեք։\n- Եվ վերջին հարցը, տիկին Գևորգյան, քանի՞ բաժակ է այնտեղ եղել, այսինքն՝ քանի՞ բաժակի է դիպչել վիրուսակիրը նշված դեպքում։\n- Մեկ բաժակ և դա եղել է վարչապետի բաժակը։\nՆշենք, որ կորոնավիրուս վարակվելու մասին Նիկոլ Փաշինյանը հայտարարել էր հունիսի 1-ին՝ ֆեյսբուքյան ուղիղ եթերում։ «Կռահում եմ, թե որտեղ և ինչպես եմ վարակվել։ Վարակվել եմ աշխատանքային խորհրդակցությունների ընթացքում։ Մի դեպք եմ արձանագրել և համոզմունք կա, որ այդ դեպքի հետ է կապված։ Խոհրդակցության ժամանակ ջրի բաժակներ են դնում, մի օր ֆիքսեցի բաժակն առանց ձեռնոցի տեղադրելու փաստի հետ, իհարկե նկատողություն արեցի ու առաջարկեցի, որ փոխեն, բայց ենթադրում եմ՝ դրանից առաջ էլ նույն կերպ է եղել։ Այն մարդը, ով մատուցում էր բաժակը, նրա մոտ էլ է կորոնավիրուս հաստատվել»,- հայտարարել էր վարչապետը։\n"
}