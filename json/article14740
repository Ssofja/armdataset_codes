{
    "title": "ԱՄՆ պետքարտուղարությունը պատժամիջոցներ է սահմանել իրաքյան Ասաիբ Ահլ ալ-Հաք խմբավորման նկատմամբ |azatutyun.am|",
    "text": "azatutyun.am: ԱՄՆ պետքարտուղարությունը ուրբաթ օրը պատժամիջոցներ է սահմանել Ասաիբ Ահլ ալ-Հաք իրաքյան խմբավորման և դրա առաջնորդների նկատմամբ՝ ներառելով խմբավորումը ահաբեկչական կազմակերպությունների ցանկում:\nԻնչպես հայտարարել է ամերիկյան դիվանագիտական գերատեսչության ղեկավար Մայք Փոմփեոն զինված խմբավորումն ու դրա առաջնորդները Իրանի «մոլի դաշնակիցներն են» և «գործում են հանուն Թեհրանում իրենց աստվածների»: Պետքարտուղար Փոմփեոյի խոսքերով՝ այդ խմբավորումը բռնությունների և ահաբեկչությունների միջոցով իրանական կառավարությանը աջակցել է՝ խաթարելու Իրաքի ինքնիշխանությունը:\nԱՄՆ պետքարտուղարության տվյալներով` Ասաիբ Ահլ ալ-Հաք խմբավորումը 2006 թվականից ի վեր ԱՄՆ-ի զինված ուժերի և նրա դաշնակիցների դեմ 6000 հարձակում է իրականացրել:\nՄիացյալ Նահանգների այս քայլը հաջորդում է Իրաքում իրանցի ազդեցիկ գեներալի սպանությանը:\nԹեհրանը Իրաքում մեծ ազդեցություն ունի և աջակցում է բազմաթիվ շիա խմբավորումների տեղակայված ինչպես Իրաքում, այնպես էլ այդ երկրի հարևանությամբ: Բաղդադը փորձում է հավասարակշռություն պահպանել Միացյալ Նահանգների և Իրանի միջև, որոնք որոշիչ ռազմական և ֆինանսական աջակցություն են ցուցաբերում ահաբեկչության դեմ պայքարող կառավարությանը:\n"
}