{
    "title": "Կոնկրետ շրջանակներ Հայաստանում ստի արտադրությունը դրել են արդյունաբերական ռելսերի վրա. Հայկ Կոնջորյան |1lurer.am|",
    "text": "1lurer.am: «Իմ քայլը» խմբակցության պատգամավոր Հայկ Կոնջորյանը Կառավարության ծրագրի 2020 թ. կատարման արդյունքների մասին զեկույցի քննարկմանն անդրադարձավ նախորդ տարի ՀՀ մարտահրավերներին: Կոնջորյանի խոսքով՝ առողջապահական, սոցիալական, տնտեսական, ռազմական մարտահրավերներին զուգահեռ Հայաստանը բախվել է նաև քաղաքական մարտահրավերների:\n«Որովհետև մեր երկրում, երբ բժիշկները պայքարում էին կորոնավիրուսի բացիլների դեմ, մեր երկիրը զուգահեռաբար ինտենսիվորեն պայքարում էր նաև քարոզչական պատերազմի, կեղծիքի և ստի բացիլի դեմ: Հայաստանում շատ կոնկրետ շրջանակների կողմից ստի արտադրությունը դրվել է արդյունաբերական ռելսերի վրա, և եթե այդ շրջանակները իրենց ստի համար հարկ վճարեին, լինելու էին Հայաստանի պատվավոր համար մեկ հարկատուն:\nCOVID-ի դեմ պայքարի ամբողջ գործընթացում 2020-ին բախվել ենք մի երևույթի հետ, երբ կոնկրետ շրջանակներ վիրուսն օգտագործել են իբրև քաղաքական տրամպլին ու մահակ՝ այս իշխանության գլխին հարվածելու համար: Հիշեք ծրագրված քարոզչական նարատիվներն այն մասին, որ վիրուս չկա:\nԱյդ նույն մարդիկ պատերազմի ժամանակ էլ բարձրանում էին դիրքեր, ասում էին՝ ժողովո՛ւրդ, հողերը ծախած, տված են, մի՛ կռվեք, հետո նույն զուգադիպությամբ, սրանց մի մասը քաղաքական հարթակի վրա փորձում էր Հայաստանը փրկել»,- նշեց պատգամավորը:\n"
}