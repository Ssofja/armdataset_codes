{
    "title": "«Կառավարական ամառանոցում զինված հրոսակախմբերի հավաքագրման» լուրի վերաբերյալ Ոստիկանությանը հանձնարարություն է տրվել. Գոռ Աբրահամյան",
    "text": "«Կառավարական ամառանոցում զինված հրոսակախմբերի հավաքագրման, համազգեստ եւ զենք տրամադրելու» լուրի վերաբերյալ Երեւան քաղաքի դատախազի կողմից ոստիկանությանը տրվել է հանձնարարություն օպերատիվ ստուգողական միջոցառումներ իրականացնել։ Այս մասին ֆեյսբուքյան իր էջում գրել է ՀՀ գլխավոր դատախազի խորհրդական Գոռ Աբրահամյանը։\n«Մամուլում տարածվել է հասարակական, իրավապաշտպանական գործունեությամբ զբաղվող մի խումբ անձանց կոչը՝ ուղղված իրավապահ մարմիններին «կառավարական ամառանոցում զինված հրոսակախմբերի հավաքագրման, նրանց համազգեստ եւ զենք տրամադրելու» մասին մամուլում տարածվող տեղեկությունները քննության առարկա դարձնելու վերաբերյալ:\nՀարկ եմ համարում տեղեկացնել, որ ՀՀ գլխավոր դատախազության կողմից իրականացվող ԶԼՄ մշտադիտարկման արդյունքում ավելի վաղ արդեն իսկ արձանագրվել էին նմանաբովանդակ հրապարակումներ եւ կից տեսանյութ:\nԵվ նախքան այս հայտարարություն-կոչի տարածումը Երեւան քաղաքի դատախազի կողմից արդեն իսկ ոստիկանությանը տրվել է հանձնարարություն այդ հրապարակումներում նշվող հանգամանքների կապակցությամբ օպերատիվ ստուգողական միջոցառումներ իրականացնելու վերաբերյալ»,- գրել է նա։\n"
}