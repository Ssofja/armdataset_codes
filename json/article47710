{
    "title": "Ժառանգված խնդիրներից ամենամեծը Ադրբեջանից տեղահանված անձանց բնակարանային խնդիրն է |tert.am|",
    "text": "tert.am: ԱԺ-ում այսօր կազմակերպվել էր «Փախստականների և ապաստան հայցողների հիմնախնդիրներն ու հնարավոր լուծումները թեմայով» համաժողով։\nՄիգրացիոն ծառայության պետ Արմեն Ղազարյանը հայտարարեց, թե մենք խնդիր ունենք հասկանալու, թե ինչ տեսակ ինտեգրման քաղաքականության անհրաժեշտություն ունի ՀՀ-ն։ Ըստ նրա, մոտեցումները տարբեր են եղել, թե ինչպես ինտեգրել փախստականների այս կամ այն հոսքը։\nՂազարյանը մի քանի խնդիրներ մատնանշեց, ըստ նրա՝ առաջին հերթին փախստականների ինտեգրման հայեցակարգ ունենալու հարցն է, թեև 2016թ-ին նման հայեցակարգ ընդունվել է, որը սակայն սահմանափակ է։ «Աշխատում ենք նոր ինտեգրման հայեցակարգ ունենալու շուրջ»,-ասաց նա։\nԵրկրորդ հարցն, ըստ նրա, առնչվում է ժառանգություն մնացած խնդիրների ցուցակին։ «Ամենամեծ խնդիրն, այդ իմաստով, Ադրբեջանից տեղահանված անձանց բնակարանային խնդիրն է: Պետությունը պարտավորություն էր ստացել խնդիրը լուծել, փորձ արվել էր, բայց տրվել է կիսատ լուծում»,-ասաց նա։\nՀաջորդ կարևոր հանգամանքը, նրա խոսքով, այն է, թե փաստականների նոր հոսքերին արդյոք մենք պատրա՞ստ ենք, թե՞ ոչ և եթե այո, ապա ի՞նչ քայլեր պետք է արվեն։ «Սա ավելի շատ իրավական կարգավորումների դաշտում է դիտվում»,-ասաց նա։\nԲացի այդ, ըստ նրա, պետք է նայել, թե օրենքը և օրենսդրությունը ինչպիսին պետք է լինեն, ինչպիսի տեղայնացումներ պետք է անեն Ժնևի կոնվենցիայի հետ։\nԻր հերթին ՄԱԿ-ի Փախստականների հարցերով գերագույն հանձնակատարի գրասենյակի ներկայացուցիչ Աննա-Կարին Օստը նշեց, որ աշխարհում 70 մլն-ից ավելի տեղահանված անձ կա, որից 25 մլն-ը փախստականներ են. նրանց ուղիղ կեսը երեխաներ են՝ մինչև 18 տարեկան։\n"
}