{
    "title": "Վահրամ Դումանյանը կարևորել է Հայաստանում ամերիկյան համալսարանի գործունեությունը",
    "text": "ՀՀ կրթության, գիտության, մշակույթի և սպորտի նախարար Վահրամ Դումանյանն այսօր ընդունել է Հայաստանում ամերիկյան համալսարանի նախագահ Կարին Մարկիդեսի գլխավորած պատվիրակությանը: Հանդիպմանը ներկա էր նաև ԿԳՄՍ նախարարի տեղակալ Արթուր Մարտիրոսյանը: Այս մասին հայտնեցին ՀՀ ԿԳՄՍ նախարարությունից: \nՕրակարգում ՀՀ կառավարության և Հայաստանում ամերիկյան համալսարանի միջև համագործակցությամբ իրականացվող ծրագրերի, հետագա գործունեությանն ու առաջիկայում նախատեսվող նախագծերին վերաբերող հարցերն էին:\nՆախարար Վահրամ Դումանյանը, ողջունելով հյուրերին, կարևորել է Հայաստանում համալսարանի գործունեությունը, ինչը, ըստ նախարարի, ստեղծում է մարդկային կարողություն՝ աշխատաշուկայի կարիքներին համապատասխան, և նպաստում է երկրի տնտեսության զարգացմանը:\n«Հատկապես կարևորում եմ մեր համագործակցությունը հայկական տեխնոլոգիական ուսումնասիրությունների և զարգացումների համատեքստում: Մենք մեծ նշանակություն ենք տալիս արհեստական բանականությանը վերաբերող նորարարություններին: Այս թեման պարբերաբար քննարկվում է նաև ՀՀ բարձր տեխնոլոգիական արդյունաբերության նախարարության հետ»,- ասել է նախարարը:\nՀայաստանում ամերիկյան համալսարանի նախագահ Կարին Մարկիդեսը շնորհակալություն է հայտնել ընդունելության համար և նշել, որ իրենք իրականացնում են տարբեր ծրագրեր՝ երկրի համար առաջնահերթություններ գտնելու և այդպիսով կառավարությանն աջակցելու նպատակով: Նա ևս կարևորել է արհեստական բանականության ոլորտի զարգացումը:\nՆախարար Վ. Դումանյանը և համալսարանի նախագահ Կարին Մարկիդեսն անդրադարձել են նաև «Բարձրագույն կրթության և գիտության մասին» ՀՀ օրենքի նախագծին՝ կարևորելով համալսարանի արձագանքը դրա վերաբերյալ:\nՀանդիպման ընթացքում քննարկվել են նաև փոխադարձ հետաքրքրություն ներկայացնող հարցեր:\n"
}