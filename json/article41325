{
    "title": "Գլուխ եմ խոնարհում այն մայրերի, քույրերի, կանանց ու դուստրերի առջև, որոնց մերձավորները նահատակվել են հանուն հայրենիքի պաշտպանության. ԱՀ նախագահ",
    "text": "Արցախի Հանրապետության նախագահ Արայիկ Հարությունյանն ուղերձ է հղել ապրիլի 7-ի` Մայրության և գեղեցկության տոնի առթիվ, որը ներկայացնում ենք ստորև․«Սիրելի՛ հերոս հայուհիներ,\nԹանկագի՛ն մայրեր, քույրեր, տատիկներ, կանայք ու դուստրեր,\nՍովորաբար այս օրը մենք ձեզ ենք հղում շնորհավորանքի ու երախտագիտության անկեղծ ու ջերմ խոսքեր, մաղթում, որ լինեք միշտ առողջ, ուրախ ու երջանիկ, որ խաղաղություն տիրի ձեր օջախներում և հայրենիքում։\nՍակայն, այսօր իրարամերժ զգացմունքները ծանրացել են մեր հոգիներում․ մի կողմից՝ անասելի ցավն ու կսկիծը, տառապանքն ու դառնությունը, որ հնարավոր չէ մեղմել ոչ մի խոսքով, իսկ մյուս կողմից՝ նոր ուժ գտնելու և վերապրելու հրամայականը, որ ծառացած է բոլորիս առջև։\nԱյսօր ես նախևառաջ գլուխ եմ խոնարհում բոլոր այն մայրերի, քույրերի, կանանց ու դուստրերի առջև, ում մերձավորները նահատակվել են հանուն հայրենիքի պաշտպանության, նրանց, ովքեր դեռ սպասում են իրենց հարազատներին՝ հոգու խորքում փայփայելով հույսի շողը, որ նորից կտեսնեն ու կգրկեն իրենց սիրելիներին։ Թող իրականություն դառնան ձեր նվիրական երազանքները, և թող այլևս արհավիրքները շրջանցեն ձեզ՝ ձեր կյանքի ճանապարհին։\nՍիրելի՛ կանայք՝ Արցախում, Հայաստանում և Սփյուռքում,\nՀայ կինը միշտ աչքի է ընկել իր տոկունությամբ, իմաստնությամբ, անմնացորդ ու անձնազոհ նվիրվածությամբ։ Իմ մաղթանքն է, որ ձեր տված սերն ու ջերմությունը, հոգատարությունն ու բարությունը վերադարձվեն ձեզ բազմակի անգամ։ Աստված պահապան լինի ձեզ և ձեր ընտանիքներին»:\n"
}