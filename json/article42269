{
    "title": "Այս նախագիծը կարելի է դիտարկել որպես խորհրդարանական համերաշխության նախագիծ. Սոնա Ղազարյանը՝ ՏԻՄ օրենքում փոփոխություններ կատարելու նախագծի մասին |tert.am|",
    "text": "tert.am: Իմ համեստ դիտարկմամբ այս նախագիծը կարելի է դիտարկել խորհրդարանական համերաշխության նախագիծ: Այս մասին այսօր, Ազգային ժողովում ներկայացնելով «Տեղական ինքնակառավարման մասին» օրենքում փոփոխություններ կատարելու նախագիծը, ասաց «Իմ քայլը» խմբակցության պատգամավոր Սոնա Ղազարյանը, որի հեղինակը նաև «Բարգավաճ Հայաստան» խմբակցության պատգամավորներն են:\nՆա նշեց, որ նախագծի հեղինակներն առաջարկում են նվազագույն ամսական աշխատավարձի 100-ապատիկը գերազանցող նվիրատվությունների կամ նվիրաբերությունների մասին տեղեկատվությունը հանրայնացնել: «Հանրային եթերում  է ստեղծվել նախագծի գաղափարը: Այս փոփոխություններով փորձում ենք ապահովել համայնքների նվիրատվությունների թափանցիկությունը: Համայնքի ղեկավարը մեկ շաբաթվա ընթացքում նվազագույն ամսական աշխատավարձի 100-ապատիկը գերազանցող նվիրատվության կամ նվիրաբերության մասին տեղեկատվությունը դարձնի հրապարակային քաղաքացիների համար: Այդ տեղեկությունը պետք զետեղվի համայնքի կայքում կամ փակցվի համատիրության պատին»,-ասաց նա:\nՍոնա Ղազարյանը տեղեկացրեց, որ հաջորդ քննակվող նախագծի հեղինակը «Լուսավոր Հայաստան» խմբակցությունն է, որը կարծես՝ այս նախագծի տրամաբանական շարունակությունն է:\n«Իմ քայլը» խմբակցության պատգամավոր Նիկոլայ Բաղդասարյանը նկատեց, որ նախագծում չկա համայնքի օրինախախտ ղեկավարի վերաբերյալ դրույթ: «Ինչ է լինելու այն դեպքերում, երբ համայնքի ղեկավարն այլ քաղաքական թիմից է, և որևէ առնչություն չունի քաղաքական մեծամասնության հետ»,-հարցրեց նաև և առաջարկեց, որ նախագծում լինի դրույթ, որը կնախատեսի պատասխանտվություն այս հոդվածի չկատարման համար, օրինակ` նվազագույն ամսական աշխատավարձի 50-ից 100-ապատիկի չափով տուգանք:\nՍոնա Ղազարյանն արձագանքեց, որ պատրաստ են առաջինից երկրորդ ընթերցում քննարկել առաջարկները:\n"
}