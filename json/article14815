{
    "title": "Տավուշում հուլիսյան մարտերի հետևանքով վնասված տների վերականգնման աշխատանքները կշարունակվեն. դրանք դադարել էին",
    "text": "Տավուշում հուլիսյան մարտերի հետևանքով վնասված տների վերականգնման աշխատանքները, որոնք ժամանակավոր դադարել էին սեպտեմբերին Արցախի դեմ Ադրբեջանի սանձազերծած պատերազմով, կշարունակվեն:\nԱյս մասին հայտնում են Տավուշի մարզպետարանից: Նշվում է, որ շինարարական աշխատանքները դադարեցվել էին երկու հիմնական պատճառով՝ առաջնահերթությունները փոխվեցին, և շինարարական բրիգադների մասնակիցները զորակոչվեցին բանակ:\nՏավուշի մարզպետ Հայկ Չոբանյանը «Արմենպրես»-ի հետ զրույցում նշել է, որ կառավարությունը որոշում է կայացրել ապահովել մնացած գումարի ամբողջական ֆինանսավորումը: Առաջիկա օրերին գումարն ամբողջապես կհատկացվի շինարարական կապալառու կազմակերպություններին, արդյունքում ոչ միայն աշխատանքները կվերսկսվեն, այլև ամբողջությամբ կվճարվեն կրեդիտորական պարտքերը:\n«Կան որոշ աշխատանքներ տներում, բայց հիմնականում մնացել են փողոցային հարդարման, ցանկապատերի, դարպասների հետ կապված հարցերը, որոնք կտեղափոխվեն հաջորդ տարի: Աշխատանքների ամենամեծ ծավալն Այգեպար գյուղում է, որտեղ մի քանի տասնյակ տներ գրեթե հիմնովին վերանորոգվել են, երկրորդը՝ Ներքին Կարմիրաղբյուրն է: Չինարիում զրոյից նոր տուն է կառուցվում, որի արտաքին աշխատանքներն ամբողջությամբ ավարտված են: Ասեմ, որ վերանորոգման աշխատանքներ են իրականացվում մի քանի կրթական հաստատություններում: Սահմանային գյուղերում մեծ ծավալի աշխատանքներ են կատարվել՝ բնակչության պատսպարման հնարավորությունների հետ կապված»,- ասել է մարզպետը:\nԸնդհանուր առմամբ, հուլիսյան մարտերից հետո վերականգնման բոլոր ծրագրերի ֆինանսավորումը գերազանցում է 400 մլն-ը:\n"
}