{
    "title": "Հայաստանում Ուկրաինայի դեսպանը հրավիրվել է ՀՀ ԱԳՆ",
    "text": "Հուլիսի 14-ին ՀՀ ԱԳՆ հրավիրվեց Հայաստանում Ուկրաինայի դեսպան Իվան Կուլեբան, որին ընդունեց ԱԳ նախարարի տեղակալ Շավարշ Քոչարյանը։\nՇավարշ Քոչարյանը դեսպանին ներկայացրեց ՀՀ ԱԳՆ գնահատականն հայ-ադրբեջանական սահմանային լարվածության վերաբերյալ Ուկրաինայի ԱԳՆ հայտարարության առնչությամբ։    \nՀանդիպման ընթացքում ԱԳ նախարարի տեղակալը դեսպանին փոխանցեց նաև տեղեկատվություն հայ-ադրբեջանական սահմանի հյուսիս-արևելյան ուղղությամբ հուլիսի 12-ից սկսված ադրբեջանական զինված ուժերի կողմից հրադադարի խախտումների, քաղաքացիական ենթակառուցվածքների ու խաղաղ բնակչության շարունակական թիրախավորման, ինչպես նաև Ադրբեջանի ագրեսիվ գործողությունների արդյունքում ստեղծված իրավիճակի մասին:\nՈւկրաինայի ԱԳՆ-ն ավելի վաղ հայտարարություն էր տարածել, որտեղ նշել էր, որ ուկրաինական կողմի դիրքորոշումը բխում է Ադրբեջանի՝ միջազգայնորեն ճանաչված սահմանների տարածքային ամբողջականությունից և ինքնիշխանությունից։\n"
}