{
    "title": "ՔՈ-ն՝ գրավատների և տարադրամի փոխանակման կետերի մասին",
    "text": "ՔՈ ՍԴԿ-ն ֆեյսբուքյան իր էջում գրում է «Երեկ՝ 13.03.2019թ․, «Քաղաքացու որոշում» կուսակցության ներկայացուցիչները հանդիպել են գրավատների և տարադրամի փոխանակման կետերի արտոնագրային վճարների բարձրացման դեմ հանդես եկող քաղաքացիական նախաձեռնության ներկայացուցիչների հետ։ Հանդիպման ընթացքում քննարկվել են նախաձեռնության առաջ քաշած խնդիրները, դրանք ծնող պատճառները, տեղի է ունեցել իրավիճակի վերաբերյալ մտքերի փոխանակություն։\nՄեր ունեցած տեղեկատվության վերլուծությունը թույլ է տալիս եզրակացնել, որ գործ ունենք ֆինանսական ոլորտում մի խմբի շահերի հաշվին մյուսների շահերի սպասարկման խնդրի հետ։ Ըստ էության, առաջարկվող փոփոխությունները միտված են շուկայի փոքր ու միջին խաղացողներին դաշտից դուրս մղելուն և ոլորտը խոշոր խաղացողների ձեռքերում կենտրոնացնելուն։\nՈլորտի պատասխանատուների հրապարակային և կուլիսներում բերվող փաստարկը, թե առաջարկվող փոփոխություններով ռիսկային ոլորտում կայունության հարց է լուծվում, արժանահավատ չէ։ Ֆինանսական շուկայի մինչև 0,5% զբաղեցնող հատվածը չի՛ կարող այնպիսի ռիսկեր գեներացնել, որոնց լուծման միակ ձևն այն վերացնելը լինի։ Բացի դա, համոզված ենք, որ արտոնագրային վճարների բարձրացումը չի կարող որպես առաջացող ռիսկերի դեմ պայքարի արդյունավետ միջոց դիտարկվել։ Կարելի է արձանագրել, որ ֆինանսների ոլորտի պատասխանատուների համար սովորական գործելաոճ է դառնում, երբ, պատկերավոր ասված, գլխացավի դեմ պայքարի լավագույն միջոց է դիտարկվում գլխի հեռացումը։\nՈրպես արտոնագրային վճարների համատարած և համընդգրկուն բարձրացման այլընտրանք, առաջարկում ենք վարչարարության և վերահսկողության արդյունավետության բարձրացումը, արտոնագրային վճարների համար գոտիականության սահմանումը, ինչպես նաև կազմակերպությունների շրջանառության ծավալով պայմանավորված տարբերակված մոտեցումը։\nՆախագծով առաջարկվող փոփոխությունները առաջարկվել են առանց շահագրգիռ բոլոր կողմերի հետ լայն հանրային քննարկման, որտեղ կարող էին վեր հանվել հնարավոր խնդիրները և դրանց լուծման արդյունավետ գործիքներ առաջարկվեին։ Մինչդեռ քաղաքացին պետք է լինի քաղաքականություն որոշողը, ոչ թե դրա սպառողը։ Մենք բարձր ենք գնահատում իրենց իրավունքների համար պայքարելու քաղաքացիների հաստատակամությունը, ինչպես նաև հարցին վերջնական ու քաղաքական լուծում տալու մղումը»։\n"
}