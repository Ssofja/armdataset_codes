{
    "title": "Ազատազրկվածների պահման պայմանները չեն համապատասխանում ընդունված նորմերին․ ՄԻՊ |shantnews.am|",
    "text": "shantnews.am։ Հայաստանում ազատազրկված անձանց պահման պայմանները խնդիրներ ունեն՝ սկսած ամենաառաջին օղակից՝ ազատազրկվողներին տեղափոխող մեքենաներից։ Այս մասին այսօր հայտնեց Մարդու իրավունքների պաշտպան Արման Թաթոյանը։\nՆրա խոսքով՝ այդ մեքենաները ձեռք են բերվել խորհրդային/ռուսական ստանդարտով, բայց արդեն չեն համապատասխանում ներկայում ընդունված նորմերին։ Դա, օրինակ, վերաբերում է նրան, որ ազատազրկվածների կամ կալանավորների դեպքում նրանց պահման տեղի մակերեսը առնվազն 0,8 քառակուսի մետր պետք է լինեն, սակայն հիմա դրա կեսի չափ են։\nԽնդիրներ կան նաև դատարաններում, քանի որ դատարանների սրահների մի մասը պատշաճ կահավորված չէ ազատազրկվածների ու կալանավորների՝ դատական նիստին մասնակցելու համար։ Արդյունքում ազատազրկվածներին տեղափոխում են այլ տարածքների դատարաններ, որպեսզի պատշաճ պայմաններում ապահովվի դատական ընթացքը։\nՔրեակատարողական հիմնարկներում նույնպես, ըստ Թաթոյանի, խնդիրներ կան մարդու իրավունքների պաշտպանության հարցերում։ Առաջին հերթին, ըստ Թաթոյանի, դա վերաբերում է առողջապահության հարցերին, քանի որ, օրինակ, ազատությունից զրկվածները չեն վստահում բժիշկներին։ Բժիշկներին, ըստ պաշտպանի, դիտարկում են որպես ուսադիրներով մարդու։\n"
}