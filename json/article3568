{
    "title": "Ազգային-ժողովրդավարական բևեռի նախաձեռնող խմբի հանրահավաքի ընթացքում մի խումբ քաղաքացիներ բերման ենթարկվեցին |azatutyun.am|",
    "text": "azatutyun.am:  Ազգային-ժողովրդավարական բևեռի նախաձեռնող խումբը  պահանջում է Նիկոլ Փաշինյանի հրաժարականը: Այս մասին նրանք հայտարարեցին Ազատության հրապարակում քիչ առաջ անցկացրած հանրահավաքի ընթացքում: Այս նույն հարթակից, հիշեցնենք, 17 քաղաքական ուժեր ևս երեկ նույն պահանջով հանդես եկան:\nՆրանց դժգոհության պատճառը նոյեմբերի 10-ին Հայաստանի, Ռուսաստանի և Ադրբեջանի ղեկավարների ստորագրած համաձայնագիրն է: «Սասնա ծռերից» Արա Պապյանը հայտարարեց, որ վարչապետի հրաժարականին պետք է հաջորդի հակաճգնաժամային կառավարության ստեղծումը: Ավելին, ըստ Արա Պապյանի՝ ազգը պատրաստ էր դիմակայելու, իսկ պետական համակարգը գործեց այլ ուղղությամբ:\n17 կուսակցություններն էլ երեկ 4 քայլ էին ներկայացրել, որ առաջարկում են ստեղծված իրավիճակում. քայլ առաջին` Նիկոլ Փաշինյանն ինքնակամ հրաժարական է տալիս, երկրորդ` ձևավորվում է հայրենիքի փրկության կոմիտե, երրորդ` Հայաստանը բանակցությունների սեղանին ներկայանում է նոր ազգային դեմքով, չորրորդ` «քայլ առ քայլ կառուցում ենք հզոր հայրենիք»:\nՀանրահավաքից հետո «Սասնա ծռերի» անդամները ցանկանում էին երթ անցկացնել, ոստիկանությունը նրանց թույլ չտվեց` հիշեցնելով, որ ռազմական դրություն է հայտարարված, որից հետո կազմակերպիչները վերադարձան հարթակ` հայտարարելով, որ երթը չեղարկվում է: Սակայն սրան հետևեց մի շարք քաղաքացիների բերման ենթարկելը ոստիկանների և հատուկ ջոկատայինների կողմից:\n«Ազատության» հետ զրույցում Արայիկ Պապիկյանը նշեց, որ ենթադրում են` 1-2 սադրիչներ կային մարդկանց մեջ, և նրանց բերման ենթարկելու ընթացքում իրավապահներին, ամենայն հավանականությամբ, հրաման է տրվել բոլորին հեռացնել:\n"
}