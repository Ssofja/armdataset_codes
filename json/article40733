{
    "title": "Հռոմի պապը ցավով է ընդունել Սուրբ Սոֆիայի տաճարը մզկիթի վերածելու լուրը |azatutyun.am|",
    "text": "azatutyun.am: Հռոմի Ֆրանցիսկոս պապն ափսոսանք է հայտնել Թուրքիայի իշխանության՝ Ստամբուլի Սուրբ Սոֆիայի տաճարը մզկիթի վերածելու որոշման կապակցությամբ:\nԱյսօր Վատիկանում կիրակնօրյա պատարագից հետո, դիմելով Սուրբ Պետրոսի հրապարակում հավաքված հավատացյալներին, կաթոլիկ եկեղեցու հովվապետն ասել է, որ անձնական ցավ է ապրել՝ տեղեկանալով Անկարայի որոշման մասին:\nԹուրքիայի դատարանն օրերս է ընդունել Այա Սոֆիայի թանգարանին մզկիթի կարգավիճակ տալու վճիռը:\n«Մտքերով Ստամբուլում եմ, մտածում եմ Սուրբ Սոֆիայի մասին և մեծ ցավ եմ զգում»,- ասել է Ֆրանսիսկոս պապը:\nԵկեղեցիների համաշխարհային խորհուրդը Թուրքիայի նախագահ Ռեջեփ Թայիփ Էրդողանին կոչ է արել վերանայել որոշումը:\nՈւղղափառ աշխարհի առաջնորդ, Կոստանդնուպոլսի տիեզերական պատրիարք Բարդուղոմեոսը նույնպես իր հիասթափությունն է հայտնել Սուրբ Սոֆիան մզկիթի վերածելու որոշման կապակցությամբ:\nԱնկարայի որոշումը քննադատել են նաև մեծ թվով երկրների պետական պաշտոնյաներ:\n"
}