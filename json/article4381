{
    "title": "Փոխոստիկանապետը՝ մարդկանց տեղաշարժի աճի մասին |civilnet.am|",
    "text": "civilnet.am: Փոխոստիկանապետ Հայկ Մհրյանն այսօր հրավիրված մամուլի ասուլիսին մեկնաբանեց փողոցներում մարդկանց տեղաշարժի աճը։ \n«Այո՛, մեր քաղաքացիների թվաքանակը փողոցներում ավելացել է։ Դա ոստիկանությունը կապում է նրա հետ, որ պարետի որոշմամբ՝ որոշակի տնտեսվարող սուբյեկտների գործունեության ծավալը մեծացավ, բնականաբար մեր քաղաքացիները պետք է հաճախեն աշխատանքի, աշխատանքից տուն»,- նշեց նա։\nՄհրյանի խոսքով՝ ինչպես ամբողջ աշխարհում, Հայաստանում էլ ոստիկանությունը չէր կարող կանխատեսել համավարակը, «և այդ պայմաններում ոստիկանության ուժերն ու միջոցները մնացել են նույնը, և ոստիկանությունը, բացի իր բուն գործառույթներն ու խնդիրները կատարելուց, այժմ կատարում է նաև հսկայածավալ աշխատանք՝ կապված պարետի բոլոր ցուցումների հետ»։\nՓոխոստիկանապետը նշեց, որ մարդկանց շարժը վերահսկելու համար տարվող աշխատանքները նույնն են։ \n«Ոստիկանությունը փորձում է աչալուրջ իրականացնել իր հիմնական խնդիրները և կորոնավիրուսի շրջանակում կատարվող խնդիրները»,- ասաց նա։\nՀայկ Մհրյանը անդրադարձավ նաև բանկերի և սուպերմարկետների մոտ կուտակումներին։\n«Բանկերի և սուպերմարկետների մոտ մեր ուժերի հնարավորության սահմաններում ծառայությունը իրականացվում է և համակարգվում, որպեսզի հերթեր չգոյանան»,- նշեց Մհրյանը՝ ավելացնելով, որ քաղաքացիների շարժի ավելացումը չի նշանակում՝ ոստիկանությունը չի հսկում իրավիճակը։\n«Ոստիկանները իրենց հնարավորության սահմանում ստուգում են տեղաշարժման թերթիկները և անձը հաստատող փաստաթղթերը»,- ասաց նա։\n"
}