{
    "title": "Թուրքիայի ՊՆ-ն խոսել է մշտադիտարկման համատեղ կենտրոնում թուրք և ռուս սպաների տեղակայման ժամկետի մասին  |armenpress.am|",
    "text": "armenpress.am: Թուրքիայի պաշտպանության նախարար Հուլուսի Աքարը հասարակական կազմակերպությունների ներկայացուցիչների հետ հանդիպմանն անդրադարձել է պաշտպանության և անվտանգության հարցերին։ Ինչպես հաղորդում է թուրքական Anadolu լրատվական գործակալությունը, Աքարը նաև խոսել է Լեռնային Ղարաբաղում ռուս-թուրքական մշտադիտարկման կենտրոնի մասին։\n«Մեր փոխնախարարը պաշտոնակցի հետ քննարկել և եզրափակել է հարցի տեխնիկական մանրամասները: Ձեռք է բերվել համաձայնություն: Մեր համատեղ դիտորդական կենտրոնը ստեղծելու համար որևէ խոչընդոտ չի մնացել: Հիմա ընթանում են այնտեղի շինարարական աշխատանքները։ Մեր ընկերները շատ կարճ ժամանակ անց ծառայելու են այնտեղ: Թուրք և ռուս գեներալները, սպաները միասին կլինեն այնտեղ, կապահովեն հրադադարի ռեժիմի պահպանումը և ջանքեր կգործադրեն հրադադարի ռեժիմը մշտական դարձնելու ուղղությամբ: Բացի այդ, շարունակվում են ադրբեջանցի եղբայրների հետ զորավարժությունները», - ասել է Աքարը:\n"
}