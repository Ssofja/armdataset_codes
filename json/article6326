{
    "title": "Ամուլսարի շահագործումը օրախնդիր է. Հայաստանի արդյունաբերողների եւ գործարարների միության հայտարարությունը",
    "text": "Վերջին մեկ տարում Հայաստանում Ամուլսարի հանքի շահագործման կապակցությամբ կրքերն այն աստիճան են բորբոքվել, որ գործարարներս հարկ ենք համարում մեր կարծիքը հայտնել, քանի որ խնդիրը վերաբերում է տնտեսության զարգացմանն ու հատկապես օտարերկրյա ներդրումների ներգրավմանը: Այս մասին ասված է Հայաստանի արդյունաբերողների եւ գործարարների միության տարածած հայտարարության մեջ:Հայտարարությունում, մասնավորապես ասվում է.«Այդ նկատառումով էլ Հայաստանի արդյունաբերողների եւ գործարարների միության նախագահությունը հայտարարում է՝\n\nԱմուլսարում հանքարդյունաբերության գործունեությամբ զբաղվող «Լիդիան Արմենիան» ընկերությունը իրականացնում է տնտեսական գործունեություն Հայաստանի Հանրապետության օրենքներին համապատասխան։\nՀայաստանի Հանրապետությունում տնտեսական գործունեությունը չի կարող քաղաքական ուժերի կողմից ինքնահաստատման, կայացման տարատեսակ մեկնաբանությունների համար օգտագործվել։\nՀայաստանի ընդերքը չի կարող փակ լինել արդյունահանման եւ շահագործման համար։\nԸնդերքը կարեւոր ճյուղ է, Հայաստանում ունի գիտական եւ գործնական ավանդույթներ, այն անհրաժեշտ է զարգացնել ու օգտագործել ի շահ Հայաստանի Հանրապետության բարօրության։\nԴադարեցնել ընդերքի շահագործումը՝ նշանակում է դադարեցնել նաեւ Ջերմուկի հանքային ջրերի արդյունահանումը։\nՋերմուկի առողջարանային գործունեության նկատմամբ հանրային հսկողություն պետք է սահմանել։\n\nՀաշվի առնելով մեր երկրի բնական հարստություններն ու հատկապես սոցիալ-տնտեսական իրավիճակը, շարունակվող պատերազմն ու շրջափակումը՝ Հայաստանում հանքարդյունաբերությունը հայտարարվել է գերակա ոլորտ եւ ապահովում է պետական բյուջեի մուտքերի զգալի մասը: Այն, որ հանքարդյունաբերությունը տնտեսական շահավետությամբ հանդերձ առաջ է բերում նաեւ բնապահպանական առանձին խնդիրներ, ակնհայտ ճշմարտություն է: Բայց, բնականաբար, գլխավոր խնդիրը ոչ թե հանքարդյունաբերությամբ չզբաղվելն է, այլ անհրաժեշտ ներդրումներով բնապահպանական վնասը նվազագույնի հասցնելը: Այդպես է ողջ աշխարհում, իսկ Հայաստանը աշխարհի մի մասնիկն է:\nՀիշենք մեր պատմության դասերը: Բնապահպանական կոչերի ճնշման տակ փակվեց Հայաստանի ատոմային էլեկտրակայանը՝ ավելի խորացնելով էներգետիկ ճգնաժամը՝ հովհարային անջատումներ, էներգիայի սակավության պատճառով չաշխատող գործարաններ, գործազրկություն, արտագաղթ… Միայն տարիներ հետո ի՜նչ մեծ ջանքերով ու հսկայական ներդրումներով վերագործարկվեց այն: Հիշենք նաեւ մեր երկրին հսկայական եկամուտներ ապահովող «Նաիրիտ» գործարանի փակումը, որն առայսօր դժվարանում ենք վերագործարկել: Հետեւաբար՝ օրախնդիրը ոչ թե փակելն է, այլ ճիշտ շահագործելը:\n«Լիդիան» ընկերությունը կիրառում է ներկայումս աշխարհում կիրառվող լավագույն փորձն ու գիտական մշակումները բնապահպանության բնագավառում՝ հագեցած նորագույն տեխնոլոգիաներով եւ համալիր ծրագրերով, որոնք արդեն սկսվել են։\nԿան միջազգային կազմակերպությունների մասնագիտական դրական կարծիքներն ու վերլուծությունների արդյունքները: Ամուլսարի աշխատանքների դադարեցումը միանշանակ վնասելու է մեր երկրի ներդրումային վարկանիշին, քանի որ հանքարդյունաբերությունը նախ պետք է կանխատեսելի լինի: Իսկ Հայաստանում ընդերքի հարստությունները չօգտագործելը պարզապես աններելի է: Բնապահպանները եւ այդ թեմայով բանավիճող, բայց գործին երբեմն անտեղյակ քաղաքացիները միայն պայմանական վնասից են խոսում: Հիշեք նաեւ, թե պատերազմող եւ արտագաղթ ունեցող երկրում Ամուլսարի հանքի շահագործումը եւ հարակից ծառայությունները հազարավոր մարդկանց համար աշխատատեղ են, բնականաբար՝ նվազեցնելու են արտագաղթը եւ տարեկան տասնյակ միլիոնավոր դոլարների մուտք են ապահովելու պետական բյուջե:Մյուս կարեւոր խնդիրն այն է, որ անպայման պետք է հաշվի առնել սեփականության անձեռնմխելիության իրավունքը։ Հայաստանի Հանրապետությունում օրինական գործունեություն ծավալող ոչ մի ընկերություն չպետք է խոչընդոտների առջեւ կանգնի, առավել եւս՝ չպետք է տարբերություն դնել՝ այդ ընկերությունը հայաստանյան է թե դրսի կազմակերպություն։\nՄենք կոչ ենք անում Հայաստանի իշխանություններին հատկապես հանքարդյունաբերության ոլորտում բնապահպանական խնդիրները եւ միաժամանակ բնապահպանների արդարացի ահազանգերը պահել ամենօրյա ուշադրության եւ մտահոգության կենտրոնում։ Այստեղ պետական վերահսկողական ատյանների ու բնապահպանների համատեղ աշխատանքը կարող է կարեւոր գործոն ու խթան դառնալ։ Չէ որ մայր բնությունը բոլորիս տունն է եւ այն հնարավորինս անաղարտ պահելը բոլորիս սրբազան գործն է ու քաղաքացիական պարտքը։Հայաստանի արդյունաբերողների եւ գործարարների միությունը բնականաբար խորապես մտահոգված է մեր բնության անաղարտության պահպանմամբ, բայց միաժամանակ մենք ժողովրդին աշխատանքով ապահովելու, արտագաղթը նվազեցնելու եւ տնտեսությունն արագ զարգացնելու խնդիրն ու մտահոգությունը ունենք: Մենք կարծում ենք, որ Ամուլսարի հանքի շահագործումը օրախնդիր է, պարզապես՝ կենսական: Չէ՞ որ երկրի ընդերքի հարստությունները փակ պահելու համար չեն, այլ ժողովրդին ծառայեցնելու: Թեեւ խնդիրը առավել քան զգացմունքային է ու տաք, բայց հարկավոր է առանց ավելորդ զգացմունքայնության եւ սառը դատողությամբ մոտենալ: Դա է պահանջում մեր երկրի շահը»:\n"
}