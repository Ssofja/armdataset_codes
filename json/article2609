{
    "title": "Սա պայքար է հանուն ինքնիշխանության, օլիգարխիան պետք է ոչնչացվի. Արման Բաբաջանյան |armtimes.com|",
    "text": "armtimes.com: Այն, ինչ այսօր տեղի է ունենում Հայաստանում, իրականում միայն առաջին հայացքից է իրավական կամ քաղաքական գործընթաց։ Դրանք կատարվողի միայն արտաքին բնութագրիչներն են, մինչդեռ իրականում երևույթները շատ ավելի խորքային են ու բազմաշերտ։\nԱզգային ժողովում, որտեղ այսօր քննարկվում էր «Բարգավաճ Հայաստան» խմբակցության ղեկավար Գագիկ Ծառուկյանին պատգամավորական անձռնմխելիությունից զրկելու հարցը, ելույթում այսպիսի հայտարարություն է արել անկախ պատգամավոր Արման Բաբաջանյանը եւ հավելել.\n«Իրականում այսօր մենք ականատեսն ենք լինում հանուն Հայաստանի ինքնիշխանության մղվող պայքարի, քանի որ իրերի բերումով այսօր բարիկադների մի կողմում հայտնվել են մեր ինքնիշխանության դեմ կռվողներն ու ինքնիշխանությունը վաճառքի հանել պատրաստ ուժերն ու գործիչները, մյուս կողմում՝ բոլոր նրանք, որոնք գուցե ոչ այնքան հաճելի ու ցանկալի միջոցներով, սակայն պայքարում են հանուն Հայաստանի ինքնիշխանության։\nՀայաստանի ինքնիշխանությանն ու անկախությանն ամենամեծ վնասները հասցվել են 1997-98 թվականներից, երբ բռնազավթելով իշխանությունը՝ Ռոբերտ Քոչարյանը ձեռնամուխ եղավ երկրում հակաօրինական ու հակապետական ինստիտուտների ու կառուցակարգերի ստեղծմանը, որոնք իրենց էությամբ ու բնույթով ուղղված էին երկրի ինքնիշխանության դեմ։ Այդ համակարգերից ամենավտանգավորն ու ինքիշխանությանը ամենամեծ վնաս հասցրածը օլիգարխիան էր, որը, կարճ ժամանակում սերտաճելով քրեական աշխարհի հետ, վերածվեց քրեաօլիգարխիայի՝ դառնալով հանցավոր իշխանության հիմնական հենարանը։Դրան հաջորդած ավելի քան քսան տարիներին քրեաօլիգարխիան կազմաքանդեց Հայաստանի տնտեսական ու քաղաքական համակարգերը՝ այդ ճանապարհին կանգ չառնելով ոչնչի, այդ թվում՝ օտար կենտրոններին ծառայելու պարտադրանքի առաջ։ Հայաստանի վասալացումը երազող երկրների համար օլիգարխիան իսկական նվեր էր, քանի որ այն կարճ ժամանակում սերտաճեց նաև արտերկրի քրեական կառուցների հետ՝ այդպիսով դառնալով շատ ավելի կառավարելի ու վերահսկելի։\nԹավշյա հեղափոխությունը տեղի ունեցավ նաև օլիգարխիան կազմաքանդելու ու արմատախիլ անելու խոստումներով, որոնք, սակայն, չկատարվեցին։ Իշխանությունը օլիգարխներին հռչակեց խոշոր սեփականատերեր՝ որևէ կերպ չսահմանափակելով նրանց ազդեցությունը քաղաքական, տնտեսական, դատաիրավական, լրատվական համակարգերի նկատմամբ։ Արդյունքում մենք վերջին ամիսներին ականատեսն ենք դառնում մի իրողության, երբ այդ նույն օլիգարխիան զանազան հին ու նոր քաղաքական կամ պսեվդոքաղաքական միավորների հովանու ներքո գրոհ է պատրաստում ընդդեմ պետության ու հասարակության։ Մենք տեսնում ենք օտար տերերին անմնացորդ ծառայելու պատրաստ ուժերի, անհատների մրցավազք ու շքահանդես, որոնք հանուն Հայաստանում իրենց կորցրած դիրքերի վերականգնման ստանձնել են հինգերորդ շարասյան դերակատարումը՝ խտրություն չդնելով միջոցների մեջ և պատրաստ լինելով ցանկացած ստորության ու հակապետականության, ազգադավության ու դավաճանության։\nՍա է իրականում այսօրվա մեր խնդիրների հիմնարար շերտը, այսինքն՝ իրականում խնդիրներն ամենևին ներքաղաքական չեն, կապված չեն առանձին անհատների կամ խմբերի հետ, դրանք ուղղակիորեն առնչվում են մեր ինքնիշխանությանն ու անկախությանը։ Հասկացություններ, որոնցից ոչ մեկը մենք չենք լսում ու չենք լսելու հակապետական այս պայքարին լծված ուժերից ու գործիչներից։ Չենք լսելու, որովհետև նրանք իրականում պայքարում են երկրի ինքնիշխանության ու անկախության դեմ։\nԱյսուհետ այս Ազգային ժողովում ես ներկայացնում եմ «Հանուն Հանրապետության» քաղաքական նախաձեռնությունը։ Վերջին օրերին տեղի ունեցող իրադարձությունները գնահատում ենք հենց այս՝ ինքնիշխանության ու անկախության պաշտպանության համատեսքստում՝ պատրաստակամություն հայտնելով բոլոր հնարավոր և օրինական միջոցներով աջակցելու այդ պայքարին։ «Հանուն Հանրապետության» նախաձեռնությունը արձանագրում է, որ ինքնիշխանության ու անկախության պաշտպանության ճանապարհին օլիգարխիայի կազմաքանդումն ու հիմնահատակ վերացումն անխուսափելի է ու անայլընտրանք։ Օլիգարխիան՝ որպես ինստիտուտ, և համակարգ Հայաստանում այլևս չպետք է գոյություն ունենա։\nՀայաստանը կարող է զարգանալ միայն մրցակցային տնտեսական ու քաղաքական համակարգերի առկայության դեպքում, որոնք հակացուցված են օլիգարխիային։ «Հանուն Հանրապետության» նախաձեռնությունն արձանագրում է, որ օլիգրախիայի կազմաքանդումն ունի ինչպես ներքին, այնպես էլ արտաքին քաղաքական կարևորագույն նշանակություն և ուղղակիորեն առնչվում է Հայաստանի ինքնիշխանությանն ու անկախությանը։ Մենք վճռական ու հաստատակամ ենք այս պայքարում, որում անկասկած հաղթելու ենք։ Հաղթելու ենք հանուն Հայաստանի Հանրապետության քաղաքացու և հանուն հանրապետության»։\n"
}