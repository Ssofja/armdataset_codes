{
    "title": "Հայաստանը չի դիմել ՀԱՊԿ-ին իր տարածքի գնդակոծության առիթով. Պետդումայի պատգամավոր |news.am|",
    "text": "news.am: ՀԱՊԿ անդամ պետությունները մեծ նշանակություն են տալիս ահաբեկչության դրսեւորումների կանխման միջոցներին։ Այս մասին լրագրողներին Երեւանում նոյեմբերի 5-ին ասաց Ռուսաստանի Պետական դումայի ԱՊՀ եւ հայրենակիցների հետ կապերի կոմիտեի անդամ Կոնստանտին Զատուլինը։\nԻ պատասխան այն հարցի, թե կարելի է արդյոք Հայաստանի Տավուշի մարզի խաղաղ բնակիչների վերջերս տեղի ունեցած գնդակոծումն Ադրբեջանի զինված ուժերի կողմից որակել որպես ահաբեկչության դրսեւորում, եւ ինչպես ՀԱՊԿ-ը կարձագանքի դրան, Զատուլինն ասաց, որ այսօրվա նիստում քննարկվել է լարվածության աճի հարցը ղարաբաղյան հակամարտության գոտում։\nՆա նշեց, որ եթե Երեւանը անհրաժեշտ է համարում քննարկել Ադրբեջանի կողմից իր տարածքի գնդակոծման խնդիրը ՀԱՊԿ անդամ երկրների նիստերի շրջանակում, ապա նա դրա իրավունքն ունի։\n«Բայց ես չեմ լսել, որ պաշտոնական Երեւանն այդ հարցը մտցնի քննարկումների օրակարգ»,- ասել է Պետդումայի պատգամավորը՝ հիշեցնելով, որ ՀԱՊԿ բոլոր անդամ երկրները միմյանց հանդեպ որոշակի պատասխանատվություն են կրում։\nԿոնստանտին Զատուլինն ընդգծեց, որ Ռուսաստանը Հայաստանը համարում է իր դաշնակիցը, եւ իրական սպառնալիքի դեպքում Մոսկվան պատրաստ է գործադրել ՀԱՊԿ մեխանիզմը նրա պաշտպանության նպատակով։ «Ուզում եմ ձեզ հիշեցնել, որ Հայաստանի տարածքում է գտնվում ռուսական 102-րդ ռազմակայանը, որն այստեղ գեղեցկության համար չի տեղակայված»,- ամփոփել է պատգամավորը։\n"
}