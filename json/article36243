{
    "title": "Ամբողջ աշխարհում էլ մայթը քանդում, սարքում են, բայց քաղաքացու համար պայմաններ են ստեղծում քայլելու համար. Վարչապետը՝ Գյումրու քաղաքապետին",
    "text": "Նիկոլ Փաշինյանն այսօր Գյումրի ժամանելուն պես շրջԵց Տիգրան Մեծ փողոցով, որտեղ արդեն երկար ժամանակ է՝ ճանապարհը քանդված է, և շինարարություն է ընթանում: Քանդված ճանապարհը տեսնելով՝ Փաշինյանը դիմեց Գյումրու քաղաքապետին.\n«Ամբողջ աշխարհում էլ մայթը քանդում, սարքում են, բայց քաղաքացու համար պայմաններ են ստեղծում քայլելու համար: Մեր շինարարական կուլտուրան նոր մակարդակի պիտի բերենք: Հայաստանում շինարարակական բոլոր հրապարակները աղբանոցի են վերածված: Պարո՛ն Բալասանյան, պարո՛ն մարզպետ, կհրավիրեք այստեղ շինարարության ճարտարապետներին, ինժեներներին և կհետևեք, որ, երբ շինարարություն է արվում, մարդկանց համար պայմաններ ստեղծվի, մարդիկ անցանելիություն ունենան: Չեմ ասում, որ զրոյից նոր մայթ կառուցեք: Էդ ճարտարապետին վճարել են: Հիմա մենք չենք կարող բոլորին ասել բոթաս կամ սապոգ հագեք: Մարդը պետք է կարողանա հարսանիք էլ գնա, ծնունդ էլ գնա: Ստեղ ո՛չ կռիվ անելու, ո՛չ էլ մեղադրանքի թեմա է, չենք եկել դատ անենք, մենք եկել ենք՝ արձանագրելու: Հիմա այս հարցը եկել, մինչև ինձ է հասել, դրա համար ես այստեղ եմ»:\n"
}