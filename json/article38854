{
    "title": "Հայաստանում կորոնավիրուսից հղի կին է մահացել |azatutyun.am|",
    "text": "azatutyun.am: Առողջապահության նախարարության խոսնակ Ալինա Նիկողոսյանը այսօր հաստատեց, որ Հայաստանում կորոնավիրուսային հիվանդությունից հղի կին է մահացել։\n«40-ամյա կինն ունեցել է կորովիրուսային հիվանդություն, թոքաբորբ, ինչպես նաև մի շարք ուղեկցող քրոնիկական հիվանդություններ: Պրոգրեսիվող շնչական անբավարարության պատճառով դեկտեմբերի 2-ին տեղափոխվել է վերակենդանացման բաժանմունք», - ասաց խոսնակը։\nԱյդ ընթացքում, ըստ Նիկողոսյանի, Առողջապահության նախարարության կողմից կազմակերպվել են կրկնակի կոնսիլիումներ` երկրի առաջատար մասնագետների ներգրավմամբ, սակայն, չնայած ձեռնարկված համալիր բուժական միջոցառումներին, կնոջ վիճակը շարունակել է վատանալ:\n«Դեկտեմբերի 11-ին արձանագրվել է պտղի մահ, որի կապակցությամբ կյանքի ցուցումով կատարվել է ծննդալուծում` կեսարյան հատման միջոցով, որի ընթացքում արձանագրվել է սրտի ռիթմի խանգարում, արյան շրջանառության կանգ, իրականացվել են վերակենդանացման միջոցառումներ, պացիենտը միացվել է թոքերի արհեստական շնճառության սարքին: Դեկտեմբերի 13-ին վերջինիս վիճակը կտրուկ վատացել է, և չնայած ողջ ծավալով իրականացված վերակենդանացման միջոցառումներին՝ արձանագրվել է կենսաբանական մահ», - ասաց Առողջապահության նախարարության խոսնակը։\nՆիկողոսյանը նշեց, որ սա երկրում կորոնավիրուսից մահվան արդեն երկրորդ դեպքն է հղիների շրջանում։\n"
}