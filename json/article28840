{
    "title": "ԵՄ֊ն կոչ է անում Ռուսաստանին դադարեցնել Ղրիմի թաթարների հետապնդումները |azatutyun.am|",
    "text": "azatutyun.am: Եվրոպական միությունը կոչ է արել Մոսկվային դադարեցնել թաթարների հետապնդումները Ռուսաստանի կողմից անեքսիայի ենթարկված Ղրիմում։\nՍիմֆերոպոլի դատարաններից մեկի հրապարակած տվյալներով, մարտի 27֊ից ի վեր ավելի քան 23 թաթարներ կալանավորվել են Հիզբ ուտ֊Թահրիր իսլամական շարժմանը մասնակցելու կասկածանքով։\nԱյս կապակցությամբ ԵՄ հրապարակած հաղորդագրությունում կոչ է արվում «անհապաղ ազատ արձակել բոլոր ապօրինի ազատազրկված ուկրաինացիներին»։\n2014թ.֊ից ի վեր Ռուսաստանի իշխանությունները Հիզբ ուտ֊Թահրիր շարժմանը անդամակցելու մեղադրանքով քրեական հետապնդման են ենթարկել 31 Ղրիմի թաթարների։ Հիզբ ուտ֊Թահրիր խմբավորումը արգելված չէ Ուկրաինայում, սակայն 2013 թվականից ի վեր այն «էստրիմիստական» է որակվել Ռուսաստանի Գերագույն դատարանի կողմից և արգելվել։\n"
}