{
    "title": "Իրանի խորհրդարանը հաստատել է նոր կառավարության 19 նախարարներից 18-ին |azatutyun.am|",
    "text": "azatutyun.am: Իրանի խորհրդարանը վստահություն է հայտնել նախագահ Էբրահիմ Ռայիսիի առաջարկած 19 նախարարների թեկնածուներից 18-ին:\nՆախագահը թեկնածուների ցուցակն օգոստոսի 11-ն է փոխանցել օրենսիդրներին: Խոհրրդարանը քննարկումները սկսել է անցած շաբաթ օրը և երեկ է ավարտել:\nՔննարկումների ընթացքում օրենսդիրներն իրենց կարծիքն են հայտնել յուրաքանչյուր թեկնածուի մասին և դրանից հետո քվեարկել են: Քվեարկության արդյունքները հրապարակել է խորհրդարանի խոսնակ Մոհամադ Բաքեր Քալիբաֆը:\nԻրանի խորհրդարանը Հոսեյն Ամիր Աբդուլահիանին հաստատել է արտաքին գործերի նախարարի պաշտոնում: Նավթարդյունաբերության նախարարի պաշտոնը ստացել է Ջավադ Օվջին:\nՄիակը, ով չի հաստատվել պաշտոնում, Իրանի կրթության նախարարի թեկնաշծուն էր: Իրանի օրենքի համաձայն, նախագահը երեք ամսվա ընթացքում կարող է նախարարի նոր թեկնածու առաջադրել:\nԵլույթ ունենալով խորհրդարանում, նախագահ Ռայիսին ասել է, որ նոր կառավարության նպատակն է պաշտպանել և առաջ տանել սոցիալական արդարության գաղափարները և պայքարել կոռուպցիայի դեմ:\nԱրտաքին ասպարեզում, ըստ նախագահի, Թեհրանը պետք է ակտիվացնի շփումներն աշխարհի բոլոր երկրների հետ և եռանդուն կերպով պայքարի ամերիկյան պատժամիջոցների չեղարկման համար, սակայն հույսը չի դնելու միայն դրա վրա:\n«Մենք վճռական պայքար ենք մղելու սանկցիաների դեմ, բայց դրանով չի պայմանավորվելու մարդկանց ապրուստը, չի կարելի դրանք իրար կապել, որովհետև այդ դեպքում տնտեսական վիճակը կդառնա անվերահսկելի, եթե այդպես լինի, շուկայի կայունությունը կխաթարվի, և դա նոր խնդիրներ կստեղծի»,- ասել է Ռայիսին:\nԻրանի ղեկավարների համոզմամբ, պայքարելով պատժամիջոցների դեմ, երկիրը պետք է միաժամանակ աշխատի ներքին ռեսուրսները զարգացնելու ուղղությամբ և տնտեսական բարգավաճումը չկապի միայն սանկցիաների չեղարկման հետ:\n"
}