{
    "title": "Տեխնոլոգիական ընկերություններում աշխատողների կրճատման միտում չի նկատվում |armenpress.am|",
    "text": "armenpress.am: Համավարակով պայմանավորված` Հայաստանում տեխնոլոգիական ոլորտում հիմնականում տուժել են  աութսորսինգային ընկերությունները, որոնք ուղիղ աշխատում են հաճախորդների հետ: Հրավիրված ասուլիսում ՀՀ բարձր տեխնոլոգիական արդյունաբերության նախարարի տեղակալ Ստեփան Ծատուրյանն ասաց, որ որոշ չափով պարապուրդային իրավիճակ է նկատվում այս ընկերություններում: Նախարարի տեղակալը նշեց, որ կառավարության աջակցման ծրագրերով փորձ է արվում ընկերություններին դարձնել իրենց պրոդուկտի ստեղծողը, սեփականատերը ու դրանք առաջ մղողը:\nԱրդյո՞ք այս ընթացքում տեխնոլոգիական ընկերություններում նկատվում է աշխատատեղերի թվի կրճատում: Հարցին ի պատասխան՝ Ստեփան Ծատուրյանը նշեց, որ այդ առումով մեծ խնդիր չեն տեսնում:\n«Աշխատեղերի կրճատման առումով չէի ասի, թե մեծ խնդիր ենք տեսնում այս պահի դրությամբ, քանի որ ընկերությունները բավական կարևորում են իրենց աշխատակիցներին: Տեխնոլոգիական աշխարհում ընկերությունների համար կարևոր արժեքը մարդկային ներգրավվածությունն է, հետևաբար, թեկուզ փոքր պարապուրդի պարագայում, չենք տեսնում մեծ խնդիրներ, որ ընկերությունները կրճատումներ անեն: Հակառակ դեպքում հետագայում բարդ կլինի ընկերությունների համար աշխատուժ ներգրավելը»,-ասաց նա:\nԹե որքանով են ընկերություններն այս ընթացքում գնացել վերապրոֆիլավորվման, նոր տիպի արտադրանք մշակելուն, վերամասնագիտանալուն, դեռ պարզ չէ: Ստեփան Ծատուրյանի խոսքով՝ նախարարության առաջարկվող աջակցության ծրագրերի շրջանակում, երբ հայտերը ստացվեն, արդեն պարզ կերևա, թե ոլորտի ընկերություններն ինչ նոր ուղղվածություններ են նշմարել իրենց դաշտում:\n«Տեխնոլոգիական ընկերությունները շեշտը դնում են վերլուծությունների վրա՝ հասկանալու, թե ինչ նոր գործիքակազմ պետք է ավելացվի ծառայություններում, որ ավելի շատ հաճախորդներ կարողնան ներգավել: Կարծում եմ՝ դա կտեսնենք մոտ մեկ ամսվա ընթացքում»,- հավելեց նախարարի տեղակալը:\n"
}