{
    "title": "Եթե դատարանը թույլ չտա ապամոնտաժել, չեն ապամոնտաժվի. Վիկտոր Մնացականյան |news.am|",
    "text": "Ոնց օրենքն ասում է, այդպես է լինելու: Այս մասին այսօր՝ մարտի 16-ին, լրագրողների հետ զրույցում նշեց Երեւանի Կենտրոն վարչական շրջանի ղեկավար Վիկտոր Մնացականյանը՝ պատասխանելով հարցին, թե ի՞նչ է լինելու այն ժամանակ, եթե դատարանը վճռի, որ Օպերայի հարակից երկու սրճարանները չեն ապամոնտաժվելու:\nՆշենք, որ ապամոնտաժման ենթակա 5 սրճարաններից 2-ի (Շոկոլադնիցա» եւ «Մանտալ») ներկայացուցիչները դատարան են դիմել՝ ապամոնտաժման աշխատանքները կանխելու եւ գործունեությունը շարունակելու նպատակով:\n«Մենք դրա համար տարբեր տարբերակներ ունենք: Դրա համար մենք չենք սպասում ամբողջին: Որը հնարավոր է՝ հիմա ապամոնտաժում ենք, բետոնային աշխատանքները մաքրելուց հետո կանցնենք կանաչապատմանը: 5-ից 3-ն արդեն ապամոնտաժվել են», – ասաց Մնացականյանը:\nՆա հորդորեց ընդամենը մի քանի օր զինվել համբերությամբ, եւ արդեն հնարավոր կլինի տեսնել նաեւ կանաչապատման աշխատանքները:\nԻր հերթին քաղաքապետարանի շինբարեկարգման վարչության պետ Գրիգոր Հարությունյանը նշեց, որ 15 օրվա մեջ ամեն ինչ մաքրված կլինի, կանաչ գազոնը պատրաստ կլինի. «Հետո արդեն մրցույթ շահած ընկերությունները կանաչապատման, սալիկներով կահավորման հարցերը կլուծեն»:\nnews.am\n"
}