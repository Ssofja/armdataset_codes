{
    "title": "Հայաստանը միջոցներ ներգրավելու որևէ խնդիր չի ունենալու, ունենք շատ մեծ ընտրություն. Փաշինյան\r\n\r\n |armenpress.am|",
    "text": "armenpress.am: ՀՀ վարչապետ Նիկոլ Փաշինյանը, հաշվի առնելով Հայաստանի վարկային ռեյտինգը՝ վստահեցնում է՝ առկա է միջոցների ներգրավման ընտրության մեծ հնարավորություն: Փաշինյանն այդ մասին վստահեցրեց իր ասուլիսում: Պետական բյուջեի մասին օրենքի փոփոխությունների հիմքում դրված սցենարով նախատեսվում է լրացուցիչ 280 մլրդ դրամ պարտք ներգրավելու անհրաժեշտություն: Հետաքրքրվեցինք՝ որոշվե՞լ է, թե որ աղբյուներից կլինի պարտքի ներգրավումը, կա՞ն նախնական պայմանավորվածություններ:\nՎարչապետը հիշեցնում է՝ Արժույթի միջազգային հիմնադրամը նախատեսում է ավելացրել Հայաստանին տրամադրվելիք ֆինանսական օժանդակությունը մինչև 280 մլն դոլար։\n«Նաև այլ համաձայնություններ կան: Բայց կարող եմ ասել, որ նաև Հայաստանի վարկային ռեյտինգներն իմանալով ՝ Հայաստանը միջոցներ ներգրավելու որևէ խնդիր չի ունենալու, և մենք ունենք շատ մեծ ընտրություն, թե որտեղից և ինչպես ներգրավենք միջոցներ՝ ներառյալ ներքին հնարավորությունները»,- ասաց Փաշինյանը:\nՎարչապետը խոստացավ ըստ անհրաժեշտության թեմային անդրադառնալ:\nԿորոնավիրուսի իրավիճակով, արտակարգ դրությամբ պայմանավորված՝ Պետական բյուջեի մասին օրենքում կատարվել են փոփոխություններ:\n"
}