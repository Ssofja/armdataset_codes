{
    "title": "Հուլիսյան դեպքերը ցույց տվեցին, որ մենք ճիշտ ենք գնահատել միջազգային իրադրությունը․ Ռուբեն Ռուբինյան |armenpress.am|",
    "text": "armenpress.am: ՀՀ ԱԺ արտաքին հարաբերությունների մշտական հանձնաժողովի նախագահ Ռուբեն Ռուբինյանի պնդմամբ 2020 թվականի հուլիսյան մարտերը ցույց են տվել՝ ՀՀ-ի հռչակած արժեքներն անցան թեստը։\nԱյս մասին Ռուբինյանն ասաց Ազգային անվտանգության ռազմավարության նվիրված հանրային քննարկման ժամանակ։\n«Այս ռազմավարությունն իր մեջ պարունակում է այն դիրքորոշումներն ու արժեքները, որոնք մենք արտահայտել ենք առնվազն վերջին 2 տարում։ Ռազնավարության մեջ կա անդրադարձ Թուրքիայի ապակառուցողական դերին և Հայաստանի համար այդ երկրի վտանգին, ինչպես նաև Ադրբեջանի՝ համար 1 սպառնալիքը լինելուն։ Այնտեղ անդրադարձ կա նաև մեր արժեքային կոմպոնենտներին, այսինքն՝ ինքնիշխանությանը, համահայկականությանը»,- նշեց Ռուբինյանը։\nՆրա խոսքով՝ 2020 թվականի հուլիսյան մարտերի ժամանակ բոլոր այս վտանգները, շահերը, համատեքստերն արտահայտվեցին։\n«Հուլիսյան հաղթական մարտերը ցույց տվեցին, որ մեր հռչակած արժեքները, առաջնահերթությունները անցան այդ թեստը և պարզվեց, որ պրակտիկ առումով սա է ճիշտ ճանապարհը։ Հուլիսյան այս դեպքերը ցույց տվեցին, որ հնարավոր է միաժամանակ կառուցել ժողովրդավարություն, հզորացնել բանակը, գիտակցել սեփական ինքնիշխանությունը։ Վերջինը կարող ենք ներդնել մեր շահերը պաշտպանելու գործում»,- ասաց Ռուբեն Ռուբինյանը։\nԱԺ արտաքին հարաբերությունների մշտական հանձնաժողովի նախագահը նշեց, որ Տավուշի մարզում՝ հայ-ադրբեջանական սահմանին տեղի ունեցած դեպքերը ցույց տվեցին, որ Հայաստանը ճիշտ է գնահատել միջազգային իրադրությունը։\nՆրա խոսքով՝ Հայաստանը շանս ունի նոր մակարդակի բարձրանալ տարածաշրջանային քաղաքական առումով և ըստ Ռուբինյանի՝ վերջին օրերին դրա նախադրյալներն առավել քան ակնհայտ էին։\n"
}