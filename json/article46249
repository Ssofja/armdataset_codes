{
    "title": "Խաղաղապահների համար Ղարաբաղում կստեղծվի 32 զինվորական ավան |azatutyun.am|",
    "text": "azatutyun.am: Ռուսաստանի պաշտպանության նախարար Սերգեյ Շոյգուն ասել է, որ Լեռնային Ղարաբաղում ռուսաստանցի խաղաղապահների համար մինչև 2021 թվականի ապրիլ կստեղծվի 32 մոդուլային արդիական զինվորական ավան:\n«Ստեփանակերտում ռուսաստանցի խաղաղապահների համար արդեն կառուցվել է 2 մոդուլային հավաքովի ավան, որտեղ կարող է բնակվել 330 մարդ: Մինչև հաջորդ տարվա ապրիլի 1-ը տեղակայված կլինի 32 նմանատիպ ավան: Ամեն ինչ կարվի խաղաղապահների ծառայության և բնակվելու հարմարության համար», - նշել է Շոյգուն:\nՌուսաստանի պաշտպանության նախարարության հաղորդագրության համաձայն, այդ հավաքովի մոդուլային ավաններում կան կացարաններ, շտաբ, մարզասրահ, սպաների տնակ, բաղնիք, բուժկետ, ժամանցի սենյակներ, խոհանոց, զենքի և զինամթերքի, պարենի և այլ անհրաժեշտ իրերի պահեստներ, ինժեներական սարքավորումներ և կենցաղային տեխնիկա:\n"
}