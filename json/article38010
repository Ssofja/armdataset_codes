{
    "title": "Ծառուկյանը պետք է հստակեցումներ տա. Իմ քայլը դեռ որոշում չի կայացրել |lragir.am|",
    "text": "lragir.am։ ԱԺ Իմ քայլը խմբակցությունը դեռ չի որոշել, թե ինչ դիրքորոշում կհայտնի ԲՀԿ առաջնորդ Գագիկ Ծառուկյանին մադատից զրկելու ՔՈ կուսակցության պահանջի վերաբերյալ: Այս մասին ԱԺ նախագահ Արարատ Միրզոյանի մոտ փակ հանդիպումից հետո լրագրողներին ասաց Իմ քայլը խմբակցության պատգամավոր Ոուբեն Ռուբինյանը:\n“Ընդհանուր աշխատանքային քննարկում է եղել, առաջիկայում տեղի կունենա խմբակցության նիստ, և ըստ այդմ կտանք եզրակացություն”,- ասաց նա՝ հավելելով, որ կարծում է՝ ԱԺ նախագահն այօր այդ մասին հայտարարություն չի տարածի:\nՀարցին, թե ընդհանուր առմամբ իրենց դիրքորոշումը որն է, շահերի բախում տեսնո՞ւմ են Գագիկ Ծառուկյանի դեպքում, Ռուբինյանը կրկնեց, որ խմբակցությունը դեռ պետք է հստակեցնի իր դիրքորոշումը: «Եթե ձեզ հետաքրքիր է իմ անձնական դիրքորոշումը, դա այն է, որ պարոն Ծառուկյանի արած որոշ հայտարարություններ որոշակի տարակարծությունների կամ կասկածների տեղիք են տալիս, և արժե, որպեսզի ի վերջո հստակեցվի, թե ինչ են նշանակում այդ հայտարարությունները»,- հավելեց նա:\nԼրագրողները նաև հարցրին, թե ինչո՞ւ Իմ քայլի պատգամավորները ավելի վաղ չէին նախաձեռնում նման գործընթացը, Ռուբինյանը պատասխանեց, որ ամեն ինչ ունի իր ժամանակը:\nՀարցին, թե ի՞նչն է պատճառը, որ խմբակցությունն այսքան երկար է քննարկում այդ հարցը, չէ՞ որ փաստեր են ներկայացված, նա պատասխանեց. «Պատճառն այն է, որ ցանկացած քաղաքական որոշում կայացնելուց առաջ ահնրաժեշտ է քննարկել որոշման հետ կապված հանգամանքները և վտտահ լինել, որ ամեն ինչ կատարվում է տրամաբանության և լեգիտիմության շրջանակներում»:\nՌուբեն Ռուբինյանը հավելեց, որ համակողմանի քննություն պետք է լինի՝ թե քաղաքական, թե իրավական: Գագիկ Ծառուկյանը, նրա խոսքով, հստակեցումներ պետք է մտցնի այս հարցի վերաբերյալ: Իր իսկ շահերից է բխում բացատրել, թե ինչ են նշանակում իր հայտարարությունները:\n"
}