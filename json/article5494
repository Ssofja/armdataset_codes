{
    "title": "Թուրք զինվորականները «շուտով սկսելու են իրականացնել իրենց առաջադրանքները Ադրբեջանում» |azatutyun.am|",
    "text": "azatutyun.am: Թուրք զինվորականները շուտով սկսելու են իրականացնել իրենց առաջադրանքները Ադրբեջանում, հայտարարել է Թուրքիայի փոխնախագահ Ֆուաթ Օքթայը։\nAnadolu թուրքական պետական լրատվական գործակալության փոխանցմամբ` Թուրքիան Ղարաբաղի հարցում շարունակում է Ադրբեջանին միանշանակ աջակցություն ցուցաբերել։\n«Մենք Ադրբեջանի կողքին էինք բոլոր այս տարիներին, և մեր խորհրդարանի որոշմամբ թուրք զինվորները շուտով անցնելու են Ադրբեջանում իրենց առաջադրանքների կատարմանը», - ասել է Թուրքիայի փոխնախագահը։\nԹուրքիայի պաշտպանության նախարար Հուլուսի Աքարն ավելի վաղ հայտարարել էր, որ թուրք զինվորականները Ղարաբաղում պարեկություն են իրականացնելու անցակետերի միջև երթուղիներում։\nReuters լրատվական գործակալությունը, վկայակոչելով իր դիվանագիտական աղբյուրները, հայտնել է, որ Թուրքիան և Ռուսաստանը ընդհանուր հայտարարի չեն գալիս Ադրբեջանի տարածքում անկախ ռազմական դիտորդական կենտրոնի ստեղծման շուրջ։ Խոսքը ոչ թե ռուս-թուրքական համատեղ դիտորդական կենտրոնի, այլ Թուրքիայի կողմից հակամարտության գոտում առանձին դիտորդական կետ հիմնելու մասին է։ «Ռուսաստանը կարծում է, որ տարածաշրջանում առանձին թուրքական դիտորդական կենտրոնի ստեղծման անհրաժեշտություն չկա, սակայն Թուրքիայի համար դա անհրաժեշտություն է», - Reuters-ի հետ զրույցում ասել է անանուն աղբյուրը և հավելել, որ խնդրի շուրջ Մոսկվայում բանակցությունները կշարունակվեն, և Անկարան հույս ունի Մոսկվայի հետ համաձայնության հասնել։\n"
}