{
    "title": "Էրդողանի խոսնակը քննադատել է ԵԱՀԿ Մինսկի խմբին անարդյունավետ լինելու համար\r\n |azatutyun.am|",
    "text": "azatutyun.am: Թուրքիայի նախագահի խոսնակ Իբրահիմ Քալընը, NTV հեռուստաալիքի եթերում պատասխանելով օրակարգային մի շարք հարցերի, անդրադարձել է նաև հայ-ադրբեջանական սահմանային լարվածությանն ու թուրքական իշխանությունների դիրքորոշմանը:\nՔալընը քննադատել է ԵԱՀԿ Մինսկի խմբին անարդյունավետ լինելու համար: «1992 թվականից ի վեր հիմնադրված Մինսկի խումբը 28 տարի է, ի՞նչ լուծում է տվել Լեռնային Ղարաբաղի հարցին»,-ասել է նա: Քալընը նաև ակնարկել է, թե «վերջին բախումները հրահրած ուժերը, անհանգստանալով Ադրբեջանի տնտեսական և քաղաքական հզորացումից, փորձում են նրան ճնշման տակ պահել»:\nԽոսելով վերջին օրերին ամենատարբեր մակարդակներում ադրբեջանական իշխանություններին Թուրքիայի ցուցաբերած աջակցության, ադրբեջանցի պաշտոնակիցների հետ մշտական հաղորդակցության և փոխգործակցության մասին` Քալընը ընդգծել է. «Մեկ անգամ ևս շատ հստակ ուզում եմ նշել, որ այս հարցում մենք Ադրբեջանի կողքին ենք: Ադրբեջանի հետ ռազմական համագործակցության պայմանագիր ունենք: Այն կարող է ամրապնդվել և ընդլայնվել: Ադրբեջանին երբեք միայնակ չենք թողնի «սև» օրում»:\n"
}