{
    "title": "Ադրբեջանցիների հակահայկական ցույցն արտոնված չի եղել Ռիգայի իշխանությունների կողմից",
    "text": " Լատվիայի մայրաքաղաք Ռիգայում Ադրբեջանի դեսպանության առջև ադրբեջանցիների կողմից իրականացված հակահայկական ցույցը արտոնված չի եղել քաղաքի իշխանությունների կողմից: Այս մասին հայտնում է Ռիգայի Հայ առաքելական եկեղեցու «Ֆեյսբուք»-ի էջը:\n«Ռիգայի Սուրբ Գրիգոր Լուսավորիչ եկեղեցին քաղաքապետարան է ուղարկել տեղեկատվություն ստանալու հարցումն առ այն, թե արդյոք հուլիսի 17-ին Լատվիայում բնակվող ադրբեջանցիների կողմից Լատվիայում Ադրբեջանի Հանրապետության դեսպանության առջև կազմակերպված բողոքի գործողությունը և երթը արտոնվա՞ծ է եղել Ռիգայի քաղաքային խորհրդի կողմից։ Ի պատասխան հարցման` տեղական ինքնակառավարման մարմինը հայտնել է, որ 2020թ. հուլիսի 17-ին Լատվիայում Ադրբեջանի Հանրապետության դեսպանության առջև հանդիպում, բողոքի գործողություն կամ երթ անելու վերաբերյալ որևէ դիմում չի ստացվել»,- նշված է գրառման մեջ:\nՀուլիսի 12-21-ը հայ-ադրբեջանական սահմանին Տավուշի ուղղությամբ Ադրբեջանի սանձազերծած ռազմական գործողություններին զուգահեռ աշխարհի տարբեր քաղաքներում հակահայկական ցույցեր և հայ համայնքի նկատմամբ սադրիչ գործողություններ էին կազմակերպնում և իրականացնում ադրբեջանական համայնքները:\n"
}