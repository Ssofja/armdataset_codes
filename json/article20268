{
    "title": "Մենք ունենք ամենահզոր զենքը՝ մեզ, մեր միասնությունը. ՀՀ նախագահ Արմեն Սարգսյանի ուղերձը",
    "text": "ՀՀ նախագահ, «Հայաստան» համահայկական հիմնադրամի հոգաբարձուների խորհրդի նախագահ Արմեն Սարգսյանը ուղերձ է հղել  հայ ժողովրդին։ Ուղերձում կասնավորապես ասվում է․\n«Սիրելի՛ հայրենակիցներ,\nԱվելի քան մեկ ամիս է Արցախը, Հայաստանը, ողջ հայ ժողովուրդը հայրենական պատերազմ են մղում։Պատերազմ՝ սանձազերծված Ադրբեջանի և Թուրքիայի կողմից։\nՊատերազմ՝ նաև միջազգային ահաբեկչության դեմ: Մեր քաջ զինվորականը և կամավորականը կռվում են անձնուրաց, առանց իրենց կյանքը խնայելու:\nԿռվում են հանուն ազատության և արժանապատվության, հանուն Հայրենիքի:Խոնարհվում ենք մեր զոհված հերոսների ու նրանց ընտանիքների առջև:Իմ ցավակցությունն եմ հայտնում բոլոր որդեկորույս մայրերին ու հայրերին, իրենց ամուսիններին կորցրած կանանց, եղբայրներին կորցրած քույրերին,թոռներին կորցրած տատիկներին ու պապիկներին...\nԱյս պատերազմում հաղթանակը մեզ համար նշանակում է պաշտպանել մեր տունը, մեր մշակույթը, մեր արժեքները, մեր հավատքը, նշանակում է նաև ամեն ինչ անել, որ չլինի երկրորդ ցեղասպանություն, նշանակում է նաև պատերազմ հանուն մեր հերոսների, մեր նահատակված քաջերի հիշատակի...\nՇուրջ 30 տարի առաջ սկսված հայրենական պատերազմը շարունակվում է:Ինձ հաճախ հարցրել են, թե ինչպե՞ս ենք կարողացել երկրաշարժից չբուժված վերքերով, ավերված տնտեսությամբ ու գրեթե անզեն վիճակով 30 տարի առաջ հաղթել:\nԳուցե ոմանց մեր հաղթանակը իսկապես անհնար էր թվում: Բայց ո՛չ մեզ:30 տարի առաջ մենք չունեինք ուժեղ տնտեսություն, ճանապարհներ, վառելիք, չունեինք բավարար քանակությամբ զենք:Սակայն հաղթեցինք, որովհետև մենք ունեինք ամենահզոր զենքը՝ մեզ, մեր միասնությունը:\nԱյսօր էլ ոմանք ինձ հարցնում են, թե ո՞րն է մեր այսօրվա հաղթանակի երաշխիքը:Իմ պատասխանը չի փոխվել՝ մեր միասնությունը: Ուզում եմ հորդորել մեր քաղաքական ուժերին, քաղաքական և հասարակական գործիչներին՝ եղե՛ք ժողովրդի պես միասնական ու համախմբված, հետևե՛ք ժողովրդի օրինակին...\nՍիրելի՛ հայրենակիցներ,\nԱրցախի վրա հարձակված թշնամուց բացի մենք ունենք ևս մեկ թշնամի` կորոնավիրուսի համավարակը, որն ամեն օր կյանքեր է խլում:\nՑավակցում եմ համավարակին զոհ գնացած մեր հայրենակիցների ընտանիքներին ու հարազատներին:\nԿորոնավիրուսի դեմ պայքարում նույնպես, հաղթանակը կախված է մեզնից՝ թե որքան միասնական և համախմբված, կազմակերպված և կարգապահ կլինենք...\nՑանկանում եմ իմ առանձնահատուկ շնորհակալությունը հայտնել այդ պայքարի առաջամարտիկներին՝ առողջապահության համակարգի բոլոր, բոլոր աշխատակիցներին՝ բժշկից մինչև բուժքույր ու բուժեղբայր, մայրապետ ու սանիտար, շտապօգնության վարորդ և տեխնիկական աշխատակիցներ, որոնք օր ու գիշեր անձնվիրաբար պայքարում են կորոնավիրուսի դեմ:\nՆրանք մեկ ուրիշ ճակատի առաջին գծում են...\nՍիրելի՛ հայրենակիցներ Արցախում, Հայաստանում և Սփյուռքում,\nՇնորհակալ եմ ձեր յուրաքանչյուր ջանքի ու ձգտումի, ձեր սրտացավության ու ջերմության, ձեր համախմբվածության ու կազմակերպվածության համար, ձեր օգնության համար:\nՕգնություն, որ ցուցաբերում եք տարբեր ձևերով ու միջոցներով:\nՇարունակե՛ք Ձեր աջակցությունը՝ նյութապես ու բարոյապես, նվիրատվությամբ ու բարեգործությամբ, կապերով ու գիտելիքով, ձեր անմիջական մասնակցությամբ կամ հեռավոր ներկայությամբ:\nՈղջ հայությունը, գիտակցելով պահի լրջությունը և հայրենիքի շուրջ համախմբվելու հրատապությունը, անմիջապես լծվեց Համահայկական հիմնադրամի աշխատանքներին, որը վերածվել է համազգային շարժման։ Ցանկանում եմ շնորհակալություն հայտնել բոլոր նվիրատուներին՝ Սփյուռքից և Հայաստանից։\nՆվիրատվություն անելով «Հայաստան» համահայկական հիմնադրամին՝ դուք աջակցում եք Հայաստանում ապաստանած արցախցի ընտանիքների, փախստականների խնդիրների լուծմանը, ավերված դպրոցների ու տների վերականգնմանը:\nԿոչ եմ անում Հայաստանում և համայն սփյուռքում բնակվող բոլոր հայ գործարարներին, բարերարներին, միություններին, կազմակերպություններին, անհատներին` անել առավելագույնը հանուն հայ ժողովրդի անվտանգության։\nՄեր հույսը մենք ենք և մեր իրական բարեկամները:\nՄիասի՛ն ենք կերտելու մեր հաղթանակը:\nԱստված պահապան Արցախին, Հայաստանին և մեր ողջ ժողովրդին»:\n"
}