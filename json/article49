{
    "title": "ՍԴ դատավորների գանգատը սահմանված ժամկետում ուղարկվել է ՄԻԵԴ |tert.am|",
    "text": "tert.am: Սահմանադրական դատավորներ Հրայր Թովմասյանի, Ալվինա Գյուլումյանի, Հրանտ Նազարյանի, Ֆելիքս Թոխյանի  իրավունքների խախտման վերաբերյալ ՄԻԵԴ գանգատն արդեն ներկայացվել է։ Այս մասին հայտնեց  ՄԻԵԴ-ում ՍԴ դատավորների շահերի ներկայացուցիչ, «Իրավական ուղի» ՀԿ համահիմնադիր Սիրանուշ Սահակյանը:\nՆրա խոսքով՝ գանգատի ներկայացման՝ դատարանի կողմից ժամկետը օգոստոսի 28-ն էր, և այդ ժամկետը պահպանելով՝ պահանջված փաստաթղթերի փաթեթն ուղարկվել է: «Հետագա քայլերի մասին դատարանը նամակագրությամբ կտեղեկացնի և՛ դիմումատուին, և՛ Կառավարությանը»:\nՍահակյանի տեղեկացմամբ՝ ՄԻԵԴ-ին ուղարկված գանգատով վիճարկվում է Կոնվենցիայով երաշխավորված 5 հոդվածի խախտում: «Արդար դատաքննության իրավունքը, քանի որ արդարադատության իրականացումը մերժվել է, մասնավոր և մասնագիտական կյանքի պաշտպանության իրավունքը, քանի որ մասնավոր և մասնագիտական կյանքի միջամտություն է տեղի ունեցել, որը եղել է ոչ օրինական ընթացակարգերով և չի հետապնդել իրավաչափ նպատակ»,- մանրամասնեց Սահակյանը՝ նշելով, թե ամբողջ գործընթացում ՍԴ դատավորները ենթարկվել են խտրականության։\n«Բարձրաձայնվել են նաև սեփականության իրավունքի պաշտպանության հարցերը, Հայաստանում իրավական պաշտպանության միջոցների բացակայության խնդիրը»,-հավելեց նա՝ ընդգծելով, թե նշված իրավունքների խախտումներն իրականացնելիս պետությունը ձևականորեն վկայակոչել է իրավական ընթացակարգեր, սակայն դրանց հետևում ոչ թե իրավական, այլ՝ դրանից տարբերվող, մասնավորապես՝ քաղաքական նպատակներ են եղել։\n"
}