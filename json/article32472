{
    "title": "Իսկանդերի մասին վարչապետի հնչեցրած տեսակետն ուսումնասիրման կարիք ունի. Անդրանիկ Քոչարյան |hetq.am|",
    "text": "hetq.am: Ազգային ժողովի պաշտպանության և անվտանգության հարցերի մշտական հանձնաժողովի նախագահ Անդրանիկ Քոչարյանը կարծում է, որ երրորդ նախագահ Սերժ Սարգսյանի կողմից «Իսկանդեր» հրթիռային համակարգերի թեման արծարծելը անթույլատրելի էր:\nՎարչապետ Նիկոլ Փաշինյանը, 1in.am-ի հետ զրույցում արձագանքելով Սերժ Սարգսյանի մեղադրանքին, թե ինչու պատերազմի երրորդ օրը «Իսկանդերը» չի կիրառվել, հարց է հնչեցնում, թե ինչու հրթիռը չի պայթել կամ պայթել է 10%-ով:\nԱնդրանիկ Քոչարյանը պնդեց` այս դիսկուրսի մեջ չի ներքաշվի, «Իսկանդերի» կրակոցը ոչ կհաստատի, ոչ էլ կհերքի, սակայն հավելեց` պաշտոնաթող նախագահի հարցազրույցներն ազգային անվտանգության տեսանկյունից մեծ վտանգներ են պարունակում Հայաստանի համար, հնչեցված մտքերն ապագայում օգտագործվելու են Հայաստանի դեմ:\n««Իսկանդերը» աշխատող է եղել, թե չէ, վարչապետի հնչեցրած տեսակետն ուսումնասիրման կարիք ունի: Ինձ էլ է հետաքրքրում մեր վերջին 15 տարիների սպառազինության ձեռքբերումները ճի՞շտ են եղել, թե՞ չէ, աշխատո՞ղ են եղել, թե՞ չէ: Պատկերացնու՞մ եք՝ եթե պարոն Փաշինյանի ասածները ճիշտ դուրս գան»,- ասաց նա: Անդրանիկ Քոչարյանի համոզմամբ` այդ դեպքում պետք է վերանայվի ապագա սպառազինության ամբողջ ձեռքբերումը:\nՔոչարյանը, սակայն, ընդգծեց` զորքի պատասխանատուների համար պետք է հայտնի լիներ «Իսկանդերի» մանրամասները, որովհետև սպառազինությունը ձեռք բերելիս ստուգման մեխանիզմներ կան:\nՀարցին` նոր իշխանությունը «Իսկանդերը» չի ստուգել, Քոչարյանը պատասխանեց` որևէ մեկի մտքով չէր կարող անցնել, որ ձեռք բերված սպառազինությունը կարող է խնդիրներ ունենալ:\nՀիշեցնենք, որ «Իսկանդերը» կիրառության մասին խոսել էր նաև Պաշտպանության նախարարության ռազմական վերահսկողական ծառայության նախկին պետ Մովսես Հակոբյանը` առանց հստակեցնելու դրա կիրառման ուղղությունը:\n"
}