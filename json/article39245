{
    "title": "Նիդերլանդներում հայ կնոջ դանակահարության մասին տեղեկությունը որևէ պաշտոնական աղբյուր չի հաստատել. դեսպանություն",
    "text": "Տարբեր լրատվականների կողմից և սոցիալական հարթակներում տարածվող տեղեկատվությունը՝ Նիդերլանդներում հայ կնոջ դանակահարության դեպքի վերաբերյալ, այս պահին որևէ պաշտոնական աղբյուր չի հաստատել։ Այդ մասին հայտնում են Նիդերլանդներում ՀՀ դեսպանությունից:  \n«Այն լուսանկարում պատկերված կինը, որը տեղադրվել է այդ նյութի ներքո, ողջ և առողջ է և առնչություն չունի ենթադրյալ դեպքի հետ։\nԴեսպանությունը կապի մեջ է Նիդերլանդների իրավապահ մարմինների հետ՝ տեղեկատվության իսկությունը պարզելու նպատակով։\nԽնդրում ենք զերծ մնալ այս հարցով հետագա հրապարակումներից, մինչև դեսպանության կողմից պաշտոնական տեղեկատվության հրապարակումը»,- ասված է հաղորդագրության մեջ։\nՄամուլում շրջանառվող լուրերի համաձայն՝ մի խումբ ադրբեջանցիներ դանակահարել են Աննա անունով հայ կնոջը էթնիկ պատկանելության պատճառով:\n"
}