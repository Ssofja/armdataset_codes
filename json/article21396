{
    "title": "Սպիտակ տուն. «Ընտրությունները տեղի կունենան նոյեմբերի 3-ին» |azatutyun.am|",
    "text": "azatutyun.am: Սպիտակ տունը հանդես է եկել մի շարք մեկնաբանություններով այն մասին, նոյեմբերի 3-ին կայանալիք նախագահական ընտրությունները հետաձգելու որևէ մտադրություն չկա:\nՆախագահ Դոնալդ Թրամփի աշխատակազմի ղեկավար Մարկ Միդոուզն ասել է, որ նախագահը մտադիր չէ հետաձգել ընտրությունները, և դրանք տեղի կունենան օրենքով սահմանված օրը՝ նոյեմբերի 3-ին:\nՄիդոուզն ասել է, թե արծարծելով ընտրությունները հետաձգելու թեման` Թրամփն ընդամենը ցանկացել է հանրության ուշադրությունը հրավիրել փոստով քվեարկելու հետ կապված բարդությունների և կեղծիքների հնարավորության վրա:\n«Այս բոլոր քննարկումներն, ըստ էության, մեկ բանի մասին են՝ փոստով քվեարկելու, դա լավ չէ երկրի համար: Հեռու չգնանք, տեսեք, թե ինչ խառնաշփոթ էր Նյու Յորքում փոստով ուղարկվող քվեաթերթիկների հետ, շաբաթներ շարունակ հայտնի չէր, թե ով է հաղթում, իսկ պատկերացնո՞ւմ եq, ինչ կլինի ԱՄՆ նախագահի ընտրության ժամանակ»,- ասել է Միդոուզը:\n"
}