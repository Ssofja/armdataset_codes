{
    "title": "Մարտի 1-ի գործով տուժողի ներկայացուցիչը դատարանին ներկայացրեց դատախազներին բացարկի միջնորդություն |armenpress.am|",
    "text": "armenpress.am: Երևանի ընդհանուր իրավասության դատարանում  Մարտի 1-ի գործով տուժող Սերգեյ Եղիազարյանի ներկայացուցիչ Էդուարդ Ասլանյանը դատարանին ներկայացրեց մեղադրող  դատախազներին բացարկի միջնորդություն:\nԷդուարդ Ասլանյանը նշեց, որ քրեական գործով մեղադրանքը պաշտպանող դատախազները չեն կարող մասնակցել քրեական գործի քննությանը և պետք է հեռացվեն վարույթից:\nՆրա խոսքով՝ բացարկի անհրաժեշտություն է առաջացել, քանի որ գործի նյութերում բացակայում են 2008-ի մարտի 1-2-ին Երևանում տեղի ունեցած դեպքերի պատճառով տուժող Սերգեյ Եղիազարյանի ցուցմունքների արձանագրությունները, դատաբժշկական փորձաքննության եզրակացությունը: Ըստ պաշտպանի, բացի այդ, որպես տուժող Եղիազարյանը զրկված է եղել գործի նյութերին և փաստաթղթերին ծանոթանալու հնարավորությունից:\nԴատախազ Գևորգ Բաղդասարյանը կասկածելի է համարել տուժողի ներկայացուցչի ներկայացված միջնորդությունը, թե տուժողը և նրան ներկայացնող անձն իրականում ինչ շահեր են հետապնդում։ Նրա խոսքով՝ միջնորդությունը, մեղմ ասած, հիմնավոր չէ։\n"
}