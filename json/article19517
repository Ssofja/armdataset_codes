{
    "title": "Հեռուստաընկերություններին և ռադիոընկերություններին 76,5 միլիոն դրամ  տրամադրելու  նախագիծը հանվել է կառավարության նիստի օրակարգից",
    "text": "ՀՀ  կառավարության կողմից հեռուստաընկերություններին և ռադիոընկերություններին 76,5 միլիոն դրամ  տրամադրելու  նախագիծը  հանվել է կառավարության նիստի օրակարգից։ \nԿառավարությունը ներկայացրել էր նախագիծ, ըստ որի  գումարը հեռուստա և ռադիոընկերություններին պետք է  տրամադրվեր կորոնավիրուսի արդյունքում ունեցած տնտեսական դժվարությունների դեմ պայքարելու համար։\nԸստ նախագծի հիմնավորման՝ հեռուստաընկերություններն առանց կառավարության կամ պարետատան պարտադրանքի առողջապահական կանոնների պահպանման և սոցիալ-տնտեսական վիճակի մեղմման վերաբերյալ հոլովակներ են ցուցադրել մեծ ծավալով և կամավոր։ \n«Հարկ է նաև նշել, որ կորոնավիրուսային հիվանդության հետ կապված տնտեսական դժվարությունները կտրուկ նվազեցրել են հեռարձակողների գովազդային եկամուտները, ինչի պատճառով հեռարձակողները «Հայաստանի հեռուստատեսային և ռադիոհաղորդիչ ցանց» ՓԲ ընկերության կողմից մատուցվող վերգետնյա հեռուստառադիոհեռարձակման ծառայությունների դիմաց պարտքեր են կուտակել։ Ուստի, անհրաժեշտություն է առաջացել 2020 թվականի պետական բյուջեով նախատեսված ՀՀ կառավարության պահուստային ֆոնդից ՀՀ վարչապետի աշխատակազմին հատկացնել 76,5 մլն դրամ` հեռարձակողներին աջակցելու նպատակով»,- ասված էնախագծի  հիմնավորման մեջ։ \nԿառավարությունը ներկայացրել էր նաև այն հեռուստա և ռադիոընկերությունների ցանկը, որոնք պետք է ստանային այդ օգնությունը և նշել դրանց չափերը։ Ըստ այդմ՝ «Կենտրոն», «Հայկական երկրորդ», «Շանթ», «Արմենիա», «Երկիր մեդիա» հեռուստաընկերություններից յուրաքանչյուրին պետք է  տրամադրվեր  օգնություն 10 միլիոն դրամի չափով։ \n«Ար», «Արմնյուզ», «Մո թիվի», «5-րդ ալիք», «Ա-թիվի», «ԴԱՐ 21» հեռուստաընկերություններին տրամադրվելիք օգնությունը  պետք է կազմեր 2,5 միլիոն դրամ։ 250 - 500 000-ական դրամի չափով էլ օգնություն պետք  է ստանային ռադիոընկերությունները։ \n"
}