{
    "title": "Ընդդիմադիր ցուցարարները պատրաստվում են համապետական հանրահավաքի |hetq.am|",
    "text": "hetq.am: Այսօր՝ դեկտեմբերի 10-ին, Կառավարության նիստի ընթացքում, Կառավարության շենքի առջև կրկին հավաքվել էին ընդդիմադիր ցուցարարները։ Նրանց պահանջը Նիկոլ Փաշինյանի հրաժարականն է։\nՑուցարարները շարունակ վանկարկում էին՝ «Հայաստան առանց Նիկոլի»։ Ցուցարարներից Անդրանիկ Թևանյանը հայտնեց, որ ընդդիմությունը պատրաստվում է համապետական հանրահավաքի։\nՆրա խոսքով՝ հանրահավաքին ներկա կլինեն ավելի քան 200 համայնքի ղեկավարներ։\nԱնդրանիկ Թևանյանի կոչից հետո ցուցարարները մանրադրամներ էին նետում Կառավարության առջև։\n«Քանի որ Նիկոլ Փաշինյանի կառավարությունը հիմնված է փողի վրա ես այսօր այստեղ գտնվող, այսուհետ Կառավարության շենքի կողքով անցնող մարդկանց ասում եմ, քանի դեռ Նիկոլ Փաշինյանը գտնվում է այստեղ՝ այս շենքում ամեն անգամ նրան տեսնելիս մանր դրամներ և լումաներ նետեք, թող կշտանան»,-ասաց Թևանյանը։\nՑուցարարները կոչ էին անում Նիկոլ Փաշինյանին դուրս գալ և հավաքել մանրադրամները:\nԱնդրանիկ Թևանյանը հայտարարեց, որ մանրադրամ նետելը պետք է դարձնել ֆլեշմոբ և ամեն անգամ Կառավարության շենքի մոտով անցնելիս նետել դրանք։\nՉնայած նրան, որ Անդրանիկ Թևանյանը հայտարարել էր, որ իրենց ակցիան ավարտվում է, և նրանք շարժվում են դեպի Նալբանդյան փողոց ցուցարարներից մեկը ցանկանում էր մտնել Կառավարության շենք, բայց շենքը հսկող ոստիկաները թույլ չէին տալիս։ Ոստիկանը հորդորեց քաղաքացուն սադրիչ քայլերի չդիմել։ Մյուս ցուցարարները ևս միացան Կառավարության շենք մտնել ցանկացող քաղաքացու կոչին։ Նրանցից մեկը նշեց, որ Նիկոլ Փաշինյանը հայտարարել էր, որ Կառավարության շենքը ժողովրդինն է։ Իրանք էլ ուզում էին, առանց բռնության, մտնել շենք, կամ էլ պահանջում էին, որ Նիկոլ Փաշինյանը դուրս գա և հանդիպի ցուցարարների հետ։ Ցուցարարները փորձում էին փակել Կառավարության շենքին կից փողոցներից մեկը։\n"
}