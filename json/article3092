{
    "title": "Վրաստանի իշխանությունները կրկին ցրեցին ընդդիմության ցույցը |aliq.ge|",
    "text": "aliq.ge։ Նոյեմբերի 26-ի լուսաբացին ոստիկանական ուժերը հատուկ ուժ կիրառելով ցրեցին խորհրդարանի մուտքերը արգելափակած ցուցարարներին: Ակցիան ցրելու համար օգտագործվեց ջրցան մեքենա: Այս պահին խորհրդարանի բոլոր մուտքերը հսկում են հատուկ ջոկատայինները:\nԺամը 12-ին նշանակված է խորհրդարանի լիագումար նիստ: Ընդդիմությունը հայտարարել է, որ արգելափակման ակցիան շարունակելու է:\nՎրաստանի ՆԳ նախարարության տվյալներով ակցիան ցրելու ժամանակ վիրավորվել է 3, ձերբակալվել` 28 մասնակից: Նախարարության տեղեկատվությամբ վիրավորները բուժօգնություն են ստանում բուժհաստատություններում: Ինչ վերաբերում է 28 ցուցարարին, նրանք ձերբակալվել են իրավապահ մարմինների աշխատակիցներին անհնազանդություն ցուցաբերելու և խուլիգանության հոդվածներով:\nՀատուկ ջոկատայինները ջրցան մեքենայի կիրառմամբ ցրեցին նաև նոյեմբերի 18-ի ակցիան, որի ժամանակ նույնպես ցուցարարներն արգելափակել էին խորհրդարանի մուտքերը:\nՆոյեմբերի 18-ի ակցիան ցրելիս ձերբակալվել է 37 անձ:\n"
}