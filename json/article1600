{
    "title": "Կոնգրեսի Հայկական հարցերով հանձնախումբը ԱՄՆ-ին կոչ է անում շուրջ 100 մլն դոլարի օգնություն հատկացնել Հայաստանին և Արցախին |azatutyun.am|",
    "text": "azatutyun.am: Ամերիկյան Կոնգրեսի Հայկական հարցերով հանձնախումբը Միացյալ Նահանգներին կոչ է անում ավելի քան 100 միլիոն դոլարի օգնություն հատկացնել Հայաստանին և Արցախին՝ հաշվի առնելով իրավիճակը, որ ստեղծվել է անցյալ տարի թուրք-ադրբեջանական ավերիչ հարձակումներից հետո:\nԿոնգրեսականների նամակում ասվում է, որ օգնությունն անհրաժեշտ է Լեռնային Ղարաբաղի հայ բնակչությանը՝ տների վերականգնման, վերակառուցման աշխատանքների, սննդային անվտանգության ապահովման, դեղերի, ջրի մատակարարման և այլ առաջնահերթ խնդիրների լուծման համար:\nՀայամետ կոնգրեսականներն առաջարկում են, մասնավորապես, 2 միլիոն դոլար ուղղել Լեռնային Ղարաբաղում կոնվենցիոնալ զենքի ոչնչացման ծրագրին, 100 միլիոն դոլար՝ Պետդեպարտամենտի և USAID-ի միջոցով Հայաստանին տնտեսական, կառավարման, օրենքի գերակայության և անվտանգության ոլորտներում աջակցությանը:\nԿոնգրեսականները կոչ են անում նաև դադարեցնել ամեն տեսակի ֆինանսական օգնությունն Ադրբեջանին, քանի դեռ երաշխավորված չէ Հայաստանի և Արցախի դեմ հարձակումների դադարեցումը:\n"
}