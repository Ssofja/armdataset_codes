{
    "title": "Մարդկությունը մեծ կորուստ է կրել. Քարդաշյանը կիսվել է Դադիվանքի նկարով ու պատմել տեղահանված արցախցիների մասին |armenpress.am|",
    "text": "armenpress.am: Աշխարհահռչակ հեռուստաաստղ Քիմ Քարդաշյանն ինստագրամի իր էջի «սթորի» բաժնում նկար է հրապարակել Դադիվանքից՝ բարձրաձայնելով սեփական տանից տեղահանված արցախցիների մասին:\n«Ոչ միայն Արցախի հայերը, այլև ողջ մարդկությունն է մեծ կորուստ կրել: Սա հրաժեշտ է այս պահին: Եթե դուք տխուր եք, ապա պատկերացրեք, թե նրանք ինչ են զգում: Իրենց նախնիների տնից տեղահանված 120 հազար մարդ, որովհետև Թուրքիան հասավ իր ուզածին»,- գրել է Քիմ Քարդաշյանը: \nՆա նաև նշել է, որ Դադիվանքի հոգևոր հովիվը հրաժարվել է լքել իր եկեղեցին: «Ես այստեղ զենքը ձեռքիս կկանգնեմ, մինչև նրանք չսպանեն ինձ: Աստված պահպանի իմ ազգը»,- համաձայն Քիմ Քարդաշյանի գրառման՝ ասել է հոգևորականը: \nԻնստագրամում 191 միլիոն հետևորդ ունեցող հեռուստաաստղը իր գրառմանը կցել է այնպիսի հեշթեգեր, ինչպիսիք են՝ ճանաչեք Արցախը, կանգնեցրեք Էրդողանին և Ալիևին, կիրառեք սանկցիաներ Թուրքիայի և Ադրբեջանի նկատմամբ, հեռացրեք Թուրքիային ՆԱՏՕ-ից:\nԱվելի վաղ Քիմ Քարդաշյանը հայտնել էր «Հայաստան» համահայկական հիմնադրամին հանուն Արցախի 1 միլիոն դոլար նվիրաբերելու մասին:\n"
}