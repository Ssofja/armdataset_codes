{
    "title": "Georgian Airways-ը Թբիլիսիից Մոսկվա՝ Երեւանով, մոտ 40 հազար ուղեւոր կտեղափոխի |news.am|",
    "text": "news.am: Մոտ 40 հազար մարդ հուլիսի 8-ից մինչեւ հոկտեմբեր Թբիլիսի-Մոսկվա եւ հակառակը չվերթերի տոմսեր է գնել, բայց ՌԴ-ից ուղիղ ավիակապի ժամանակավոր արգելքի պատճառով Georgian Airways ավիաընկերությունը նրանց կառաջարկի այլընտրանքային Թբիլիսի-Երեւան-Մոսկվա երթուղին։ Այս մասին ուրբաթ ասել է ավիաընկերության առեւտրային փոխտնօրեն Թամար Թանդաշվիլին վրացական Pirveli հեռուստաընկերության եթերում։\n«Մոտավորապես 40 հազար մարդ հուլիսի 8-ից մինչեւ հոկտեմբեր ներառյալ տոմսեր է գնել։ Համապատասխանաբար, ավիաընկերությունը որոշում է ընդունել գործընկեր հայկական ավիաընկերության օգնությամբ առաջարկել Թբիլիսի-Երեւան-Մոսկվա երթուղին»,- ասել է նա՝ ավելացնելով, որ ուղեւորները ստիպված չեն լինի լրացուցիչ վճարել փոփոխված երթուղու համար, պարզապես պետք է փոխեն տոմսերը եւ ուղեւորվեն Երեւանով։\nԹանդաշվիլու խոսքով՝ այլընտրանքային ճանապարհը 10-15 տոկոսով կավելացնի ավիաընկերության ֆինանսական ծախսերը։ «Ռուսական շուկան շատ կարեւոր էր մեզ համար։ Ամեն օր Georgian Airways-ը կատարել է Թբիլիսի-Մոսկվա-Թբիլիսի երեք չվերթ։ Ընկերությունը թռիչքներ է կատարել ոչ միայն Մոսկվա, այլ նաեւ Ռուսաստանի այլ քաղաքներ»,- ընդգծել է նա։\nԹանդաշվիլին նաեւ նշել է, որ ավիաընկերությունը կսկսի կատարել Թբիլիսի-Երեւան-Մոսկվա չվերթերը հուլիսի 8-ից, օրը երկու անգամ։\n"
}