{
    "title": "Ռումինիայի նախագահն անդրադարձել է ԼՂ հակամարտության գոտում տիրող իրավիճակին\r\n\r\n |armenpress.am|",
    "text": "armenpress.am: Ռումինիայի նախագահ Կլաուս Յոհաննիսը (Klaus Iohannis) հոկտեմբերի 1-ից 2-ը Բրյուսելում մասնակցել է Եվրոպական խորհրդի արտահերթ նիստին, որի ընթացքում անդրադարձել է նաև ԼՂ հակամարտության գոտում իրադրությանը։ \nԱյս մասին հայտնում է Ռումինիայի նախագահի պաշտոնական կայքը:\n«Ինչ վերաբերում է Լեռնային Ղարաբաղի հակամարտությանը, Եվրոպական խորհուրդը կոչ արեց անհապաղ դադարեցնել ռազմական գործողությունները, վերահաստատել կողմերի հավատարմությունը տևական զինադադարին և հակամարտության խաղաղ կարգավորմանը, ինչին հնարավոր չէ հասնել ռազմական ճանապարհով կամ արտաքին միջամտությամբ: Եվրոպական առաջնորդները շեշտեցին, որ Ադրբեջանն ու Հայաստանը պետք է վերադառնան բանակցությունների սեղան առանց նախապայմանների: Եվրոպական խորհուրդը վերահաստատեց իր աջակցությունը ԵԱՀԿ Մինսկի խմբին և կոչ արեց ԵՄ արտաքին գործերի և անվտանգության քաղաքականության բարձր ներկայացուցչին փնտրել Եվրամիության համար նոր ուղիներ՝ աջակցելու հակամարտության կարգավորման գործընթացին»,- ասել է նա:\nՌումինիայի նախագահը վերահաստատել է իր կոչը՝ հակամարտության դեէսկալացիայի և քաղաքական երկխոսությունը վերսկսելու վերաբերյալ՝ միջազգային իրավունքի համաձայն խաղաղ լուծումներ գտնելու համար:\nՆախագահ Կլաուս Յոհաննիսը հայտնել է իր աջակցությունը նաև Մինսկի խմբի աշխատանքներին և խրախուսել Եվրամիության ավելի ակտիվ դերակատարությունը ճգնաժամի կարգավորման գործընթացում:\n"
}