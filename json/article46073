{
    "title": "Մխիթարյան միաբանության դերն անգնահատելի է. Նիկոլ Փաշինյան |lragir.am|",
    "text": "lragir.am: Մխիթարյան միաբանության դերն անգնահատելի է որակել ՀՀ վարչապետ Նիկոլ Փաշինյանը Վենետիկի Մխիթարյան միաբանության քահանայապետական պատվիրակ, Թուրքիայի Հայ կաթողիկե եկեղեցու թեմի առաջնորդ Տեր Լևոն արքեպիսկոպոս Զեքիյանի հետ հանդիպմանը:\n«Ինձ համար մեծ պատիվ է այստեղ գտնվելը: Ցավում եմ, որ այցելության առիթը կապված է ջրհեղեղի հետ, բայց մյուս կողմից ուրախ եմ, որ անդառնալի վնաս չի պատճառվել: Մխիթարյան միաբանությունը մեծ դերակատարում ունի: Այն ժամանակ, երբ մեր ինքնությունը հայրենիքում ոչնչացման եզրին էր, միաբանությունը դարձավ այն վայրը, որտեղ մեր պատմությունը, գիտությունը, լեզուն, արվեստը ուսումնասիրվեց: Այն դարձավ մեր արմատների հետ հաղորդակցության մի կարևոր գիտական օջախ: Ես շատ հուզված եմ այստեղ լինելու առիթով: Համոզված եմ, որ Մխիթարյան միաբանությունը, որպես գիտության, մշակույթի ոլորտի խորհրդանշական կոթող, շատ երկար իր գործնական դերակատարումը կշարունակի»,- ասաց Նիկոլ Փաշինյանը:\nՆոյեմբերի 20-ին Վենետիկից մեկնարկել է ՀՀ վարչապետ Նիկոլ Փաշինյանի պաշտոնական այցը Իտալիայի Հանրապետություն: Նա օդանավի վայրէջք կատարելուց անմիջապես հետո մեկնել է Վենետիկի Սուրբ Ղազար կղզու Մխիթարյան միաբանություն, ծանոթացել այնտեղ տիրող իրավիճակին վերջին օրերին քաղաքը ցնցած ջրհեղեղից հետո:\n"
}