{
    "title": "ՍԴ նորընտիր դատավորները Ազգային ժողովում երդվեցին լինել արդար եւ անաչառ |armtimes.com|",
    "text": "armtimes.com: Այսօր Ազգային ժողովի հերթական նիստն սկսվեց Սահմանադրական դատարանի նորընտիր դատավորների երդմնակալությամբ։\nՀՀ նախագահի կողմից առաջադրված ՍԴ դատավոր Արթուր Վաղարշյանը երդումից առաջ շնորհակալություն հայտնեց ՀՀ նախագահին՝ իր թեկնածությունը առաջադրելու և Ազգային ժողովին՝   վստահության քվեն իրեն հանձնելու համար։ «Ես ուզում եմ վստահեցնել իմ ժողովրդին, որ իմ գիտելիքները և իմ դիրքորոշումները կօգտագործեմ ի շահ ժողովրդի, հանուն մեր հայրենիքում արդարության հաստատման»։\nԱյնուհետեւ նա երդվեց․ «Ստանձնելով Սահմանադրական դատարանի դատավորի պաշտոնը՝ Հայաստանի Հանրապետության ժողովրդի առջեւ երդվում եմ՝ ապահովել Սահմանադրության գերակայությունը, գործել անկախ եւ անաչառ, հավատարիմ մնալ Սահմանադրական դատարանի դատավորի բարձր կոչմանը»։\nԵրդումից հետո պատգամավորները ծափահարություններով շնորհավորեցին Վաղարշյանին։\nՍԴ մյուս դատավոր Էդգար Շաթիրյանը մինչ երդմանն անդրադառնալը նույնպես շնորհակալություն հայտնեց ՀՀ կառավարությանը՝ իր թեկնածությունն առաջադրելու համար։ Նա շնորհակալություն հայտնեց նաեւ Ազգային  ժողովին՝ վստահության քվեն իրեն տալու համար։\n"
}