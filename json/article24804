{
    "title": "Հայաստանի և Վրաստանի առողջապահության նախարարները հեռախոսազրույց են ունեցել",
    "text": "ՀՀ առողջապահության նախարար Անահիտ Ավանեսյանը և Վրաստանի օկուպացված տարածքներից տեղահանված բնակչության, աշխատանքի, առողջապահության և սոցիալական հարցերի նախարար Եկատերինե Տիկարաձեն հեռախոսազրույց են ունեցել։ Այս մասին հայտնում է ՀՀ առողջապահության նախարարությունը։\nԵկատերինե Տիկարաձեն շնորհավորել է Անահիտ Ավանեսյանին՝ ՀՀ առողջապահության նախարարի պաշտոնում վերանշանակվելու առթիվ, մաղթել արդյունավետ գործունեություն՝ ուղղված Հայաստանի բնակչության առողջության պահպանմանն ու բարելավմանը: Վրաց գործընկերն ընդգծել է, որ առողջապահական ոլորտի բազմաթիվ առանցքային հարցերում Վրաստանի և Հայաստանի դիրքորոշումները համընկնում են, ինչը երկկողմ հարաբերությունների զարգացման համար կարող է հիանալի հենասյուն լինել:\n \nԳործընկերները պայմանավորվել են երկու երկրի հիվանդությունների վերահսկման և կանխարգելման կենտրոնների մասնագետների միջև կազմակերպել առցանց քննարկում` COVID-19 համավարակի, մասնավորապես` «դելտա» ենթատեսակին առնչվող հարցերի և ոլորտում առկա հրատապ խնդիրների վերաբերյալ: Նմանատիպ հանդիպում-քննարկումը կծառայի հիանալի հարթակ՝ ինչպես փորձի փոխանակման, այնպես էլ վարակիչ հիվանդությունների ոլորտում մասնագիտական գործունեության արդյունավետության բարձրացման տեսանկյունից:\n"
}