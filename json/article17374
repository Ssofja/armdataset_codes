{
    "title": "Հինգ օրվա ընթացքում ժամանակավորապես կվերականգնվի Իրանի հետ վիզային ռեժիմը․ Նիկոլ Փաշինյան",
    "text": "Հաշվի առնելով մեր տարածաշրջանում առկա համաճարակային իրավիճակը՝ մենք որոշում կայացրինք երկարացնել և խստացնել սահմանափակումները հայ-իրանական սահմանով հաղորդակցության ուղղությամբ․ մենք կսկսենք Իրանի հետ վիզայի ռեժիմը ժամանակավորապես վերականգնելու գործընթացը, և հինգ օրվա ընթացքում վիզային ռեժիմը կվերականգնվի։ Այս մասին Կորոնավիրուսի կանխարգելման հանձնաժողովի ընդլայնված նիստի ավարտին ասաց վարչապետ Նիկոլ Փաշինյան և հավելեց․\n«Իհարկե,  Իրանի մեր գործընկերների հետ  մշտական կապի մեջ  ենք և մեր զորակցություն ենք հայտվում Իրանի ժողովրդին և կառավարությանը այս դժվար իրավիճակը հաղթահարելու գործում և մեր հնարավորությունների սահմանում կաջակցենք  մեր հարևան և բարեկամ ժողովրդին»։\nՀայաստանում կորոնավիրուսի կանխարգելման հանձնաժողովի նիստի ամփոփման ընթացքում վարչապետը նշեց, որ աշխատանքային խումբը կոչ է անում կրճատել ճանապարհորդությունների թիվը, մանսավորապես՝ Իտալիա և Թուրքիա։\n«Իհարկե, առողջապահության նախարարությունը և կառավարությունը բոլոր անհրաժեշտ և հասուն միջոցառումները ձեռնարկում են, բայց և՛ մասնագետների և՛ մեր այսօրվա քննարկման  ամենակարևոր եզրակացությունը այն է, որ ամենահուսալի  միջոցը, կորոնավիրուսի  տարածման կանխարգելումը  յուրաքանչյուր մարդու ինքնապատասխանատվությունն է»,- եզրափակեց Նիկոլ Փաշինյանը։\n"
}