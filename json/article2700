{
    "title": "Արարատ Միրզոյանը հրահանգել է պատրաստվել հնարավոր ԱԺ նիստին՝ արտակարգ դրության հարցով",
    "text": "ԱԺ նախագահ Արարատ Միրզոյանը զրուցել է ԱԺ խմբակցությունների ղեկավարության հետ և խնդրել ԱԺ հնարավոր հատուկ նիստի մասին զգուշացնել իրենց խմբակցությունների անդամներին, գրել է Facebook-ի իր էջում ԱԺ նախագահը՝ տեղեկացնելով նաև, որ ԱԺ աշխատակազմին հրահանգել է պատրաստվել հնարավոր նիստին։\n«Ստորև տեղադրում եմ ԱԺ կանոնակարգ  սահմանադրական օրենքի համապատասխան հոդվածը․\nՀոդված 48. Արտակարգ դրություն հայտարարվելու դեպքում հատուկ նիստը գումարելու և անցկացնելու կարգը\n1. Արտակարգ դրություն հայտարարվելու դեպքում իրավունքի ուժով անհապաղ գումարվում է Ազգային ժողովի հատուկ նիստ:\n2. Եթե արտակարգ դրություն հայտարարելու մասին Կառավարության որոշման հրապարակումից հետո՝ չորս ժամվա ընթացքում, գրանցված պատգամավորների թիվը նիստի իրավազորության համար բավարար չէ, ապա նիստը սկսվում է առանց իրավազորության ապահովման:\n3. Հարցի քննարկման ընթացքում՝\n1) հիմնական զեկուցմամբ հանդես է գալիս վարչապետը կամ Կառավարության ներկայացուցիչը, որին զեկուցումից հետո կարող են տրվել հարցեր.\n2) հարակից զեկուցում չի լինում.\n3) մտքերի փոխանակության ընթացքում կարող են ելույթ ունենալ միայն մշտական հանձնաժողովների և խմբակցությունների մեկական ներկայացուցիչներ:\n4. Եթե մինչև հարցի քննարկումն ավարտվելը նիստի իրավազորությունը՝\n1) ապահովվում է, ապա խմբակցության ղեկավարը կամ քարտուղարը կարող է ներկայացնել արտակարգ դրությունը կամ արտակարգ դրության իրավական ռեժիմով նախատեսված որևէ միջոցառում վերացնելու մասին Ազգային ժողովի որոշման նախագիծ: Նախագծի հետ ներկայացվում է դրա վերաբերյալ խմբակցության որոշումը: Նախագիծն առանց քննարկման քվեարկության է դրվում եզրափակիչ ելույթից անմիջապես հետո: Որոշումն ընդունվում և հրապարակվում է Կանոնակարգի 107-րդ հոդվածի 4-րդ և 5-րդ մասերով սահմանված կարգով: Եթե որոշումը չի ընդունվում, ապա նման նախագիծ կարող է ներկայացվել ոչ շուտ, քան մեկ ամիս հետո: Քվեարկությունից հետո նախագահողը հայտարարում է հատուկ նիստն ավարտված.\n2) չի ապահովվում, ապա նախագահողը հայտարարում է հատուկ նիստն ավարտված», - գրել է Արարատ Միրզոյանը:\n"
}