{
    "title": "Արցախի ԱԺ-ն արտահերթ նիստ է գումարել, օրակարգում՝ «Ռազմական դրության իրավական ռեժիմի մասին» օրինագծի քննարկումը",
    "text": "Արցախի Հանրապետության Ազգային ժողովը Հանրապետության նախագահի նախաձեռնությամբ հունիսի 29-ին հրավիրել է արտահերթ լիագումար նիստ, որը  վարում էր Ազգային ժողովի նախագահ Արթուր Թովմասյանը: Այս մասին հայտնում է Արցախի ԱԺ-ն:\nՆիստի օրակարգում «Ռազմական դրության իրավական ռեժիմի մասին» օրենքում լրացումներ և փոփոխություն կատարելու մասին» և «Քրեական օրենսգրքում լրացումներ կատարելու մասին» օրենքների նախագծերի փաթեթի քննարկումն էր:\nՆախագծերը ներկայացրել է ԱՀ տարածքային կառավարման և ենթակառուցվածքների նախարար Հայկ Խանումյանը:Ներկայացնելով օրինագծերի փաթեթը՝ նախարարը տեղեկացրել է, որ  նախօրեին կայացած գլխադասային հանձնաժողովի նիստում օրինագծի քննարկման ժամանակ հնչեցված առաջարկություններն ընդունվել և ընդգրկվել են օրինագծերի փաթեթում:\nՆիստին ներկա պետնախարար Արտակ Բեգլարյանը և նախագծերի հեղինակը պարզաբանումներ են տվել պատգամավորների բարձրացրած մտահոգություններին և հարցերին:\n Օրենքների նախագծերի փաթեթը նախապես  արժանացել էր ԱԺ պետական-իրավական հարցերի մշտական հանձնաժողովի դրական եզրակացությանը: Հանձնաժողովի նախագահ Սևակ Աղաջանյանն առաջարկել է կողմ քվեարկել:\nՀարցի քննարկումից հետո  պատգամավորները հանդես են եկել մտքերի փոխանակությամբ:\nՔվեարկության արդյունքում օրինափաթեթն ընդունվել է 24 կողմ ձայնով:\n"
}