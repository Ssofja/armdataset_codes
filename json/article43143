{
    "title": "Լուկաշենկոն հայտարարել է, որ Բելառուսը պատրաստ է հարաբերություններ կառուցել ԱՄՆ-ի հետ |azatutyun.am|",
    "text": "azatutyun.am: Բելառուսի ղեկավար Ալեքսանդր Լուկաշենկոն հայտարարել է, որ իր երկիրը ցանկանում է բնականոն հարաբերություններ կառուցել Միացյալ Նահանգների հետ։ Այս մասին նա ասել է Ռուսաստանի պետական հեռուստատեսությանը տված հարցազրույցում։\n«Մենք ցանկանում ենք Միացյալ Նահանգների հետ հարաբերություններ կառուցել և կառուցելու ենք դրանք», - հայտարարել է Լուկաշենկոն՝ հավելելով, որ եթե Վաշինգտոնում դա չեն ցանկանում, կցանկանան։\n2008 թվականին տեղի ունեցած դիվանագիտական սկանդալից հետո Մինսկը և Վաշինգտոնը հետ կանչեցին դեսպաններին, ինչպես նաև նվազագույնի հասցրին երկու երկրներում հավատարմագրված դիվանագետների թիվը։ 2019-ին կողմերը պայմանավորվեցին դիվանագիտական հարաբերությունները բնականոն մակարդակի վերադարձնելու մասին։ Հարաբերությունների կարգավորման գործընթացը, սակայն, կանգ առավ 2020-ի օգոստոսին Բելառուսում տեղի ունեցած վիճահարույց նախագահական ընտրությունների և հետընտրական ճգնաժամի պատճառով։\n"
}