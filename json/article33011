{
    "title": "Թրամփը կհայտարարի Եվրոպայից մեքենաների ներկրման սակագներ մտցնելը հետաձգելու մասին |news.am|",
    "text": "news.am: ԱՄՆ նախագահ Դոնալդ Թրամփն ամենայն հավանականությամբ այս շաբաթ կհայտարարի այն մասին, որ հետաձգում է Եվրոպական միությունից ներկրվող ավտոմեքենաների եւ դրանց պահեստամասերի սակագներ մտցնելը եւս վեց ամսով։ Այս մասին տեղեկացնում է Reuters-ը՝ հղում կատարելով ԵՄ պաշտոնյաներին։\n«Մենք հստակ ցուցումներ ունենք վարչակազմից, որ այս շաբաթ սակագներ չեն մտցվի»,- ասել է ԵՄ պաշտոնյաներից մեկը։\nՈրոշում ընդունելու վերջնաժամկետը եվրոպական մեքենաների ներկրման համար 25 տոկոս սակագին մտցնելու մասին՝ ազգային անվտանգության նկատառումներով, լրանում է այս հինգշաբթի։\nԱՄՆ առեւտրի նախարար Ուիլբեր Ռոսը նոյեմբերի 3-ին ասել էր, որ այդ սակագները կարող են պետք չգալ Եվրամիության, Ճապոնիայի եւ Հարավային Կորեայի ավտոարտադրողների հետ բանակցությունների անցկացումից հետո։\nԱնցած տարվա մայիսին Թրամփը հետաձգել էր տուրքեր մտցնելու մասին որոշումը վեց ամսով, եւս մեկ հետաձգումը ողջ աշխարհի ավտոարտադրողներին թույլ կտա թեթեւ շնչել։\nԵՄ պաշտոնյաներն ասել են, որ, չնայած սակագների հետաձգման հավանականությանը, Թրամփի գործողություններն անկանխատեսելի են, եւ նա, հավանաբար, կպահպանի սպառնալիքը մեքենաների սակագների հետ կապված, քանի որ ԱՄՆ-ը եւ ԵՄ-ը կշարունակեն առեւտրային բանակցությունները եկող տարի։ «Մենք կարծում ենք, որ առայժմ ոչինչ տեղի չի ունենա, բայց սակագների սպառնալիքը կմնա որպես ճնշման լծակ»,- ասել է եվրոպացի դիվանագետը։\n"
}