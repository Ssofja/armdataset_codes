{
    "title": "Իռլանդիայի հայերը Ադրբեջանի և Թուրքիայի ագրեսիան դատապարտելու խնդրագիր են ներկայացրել խորհրդարանին\r\n\r\n |armenpress.am|",
    "text": "armenpress.am: Իռլանդիայի հայ համայնքը Արցախի նկատմամբ Ադրբեջանի ագրեսիան և նրան սատարող Թուրքիայի կողմից հակամարտությունում վարձկանների ու ահաբեկիչների ներգրավումը դատապարտելու խնդրագիր է ներկայացրել խորհրդարանին: Այս մասին ասված է համայնքի տարածած հաղորդագրության մեջ:\nԻռլանդիայի հայ համայնքը խնդրագիրը փոխանցել է Իռլանդիայի խորհրդարանի Արտաքին հարցերով հանձնաժողովի անդամներին խորհրդարանի շենքի դիմաց իրականացված բազմամարդ խաղաղ ցույցի ընթացում:\nՀավաքի մասնակիցները եղել են Հայաստանի և Արցախի դրոշներով և Թուրքիային ու Ադրբեջանին դատապարտող պաստառներով: Նրանք կատարել են հայրենասիրական երգեր ու վանկարկել` «Էրդողան` ահաբեկիչ» և «Ալիև` ահաբեկիչ»:\nՀայ համայնքի անդամները խնդրագրով կոչ են արել դատապարտել Ադրբեջանին` ագրեսիայի համար, իսկ Թուրքիային՝ ռազմական ուժի կիրառման և Սիրիայից Ադրբեջան ջիհադիստական խմբավորումների տեղափոխման ճանապարհով հակամարտությանը ակտիվ մասնակցության համար:\nԱվելի քան 1300 մարդ, հիմնականում իռլանդացիները, ստորագրել են խնդրագիրը մեկ օրվա ընթացքում:\nՊատգամավորների հետ հանդիպումների ընթացքում համայնքի անդամներն ընդգծել են, որ նրանց չի գոհացնում Իռլանդիայի ԱԳ նախարարի խաղաղության կոչը, քանի որ այն ուղղված է երկու կողմերին էլ: Նրանք նշել են, որ ժամանակն է ամեն ինչ կոչել իր անուններով, իսկ ագրեսորին դատապարտել:\n"
}