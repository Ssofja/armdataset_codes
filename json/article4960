{
    "title": "Վրաստանի ընդդիմությունը վերադառնում է մեծածավալ ակցիաներին |aliq.ge|",
    "text": "aliq.ge: Մոտ 30 ընդդիմադիր կուսակցություններ պատրաստվում են բողոքի ակցիաների վերսկսմանը:\nԱկցիաների անցկացման կոնկրետ օրերի մասին կհայտնեն հունվարի ընթացքում՝ ասել է «Նոր Վրաստան» ընդդիմադիր կուսակցության առաջնորդ Գիորգի Վաշաձեն:\nՎրաստանի հիմնական ընդդիմադիր ուժերը նախորդ տարվա նոյեմբերից ակցիաներ են անցկացնում՝ այս տարվա աշնանը նշանակված խորհրդարանական ընտրությունների ընտրակարգը փոխելու պահանջով:\nՎաշաձեն ասել է, որ շարունակվելու է նաև խորհրդարանի շենքի մուտքերի արգելափակումը: Ըստ նրա՝ ընդդիմությունը ներկայումս սպասում է մի շարք միջազգային կառույցների զեկույցներին, որոնք քննարկվում են փակ ռեժիմով:Նախորդ տարվա դեկտեմբերին իշխող կուսակցությունն առաջին անգամ խոսեց զիջումների գնալու պատրաստակամության մասին՝ մասնավորապես քննարկել 150-ից 73 պատգամավորի ոչ թե մեծամասնական, այլ համամասնական ընտրակարգով առաջադրվելու նպատակահարմարությունը:\nԸնդդիմությունն առաջարկել է ընտրություն կազմակերպել այսպես կոչված գերմանական մոդելով, այս դեպքում մեծամասնական կարգը պահպանվում է, սակայն ոչ թե մեկ, այլ բազմամանդատանոց շրջաններում: Ընդ որում կուսակցությունն այնքան տեղ կստանա խորհրդարանում, որքան նրան հասնում է համամասնական կարգով: Իշխանություններն արդեն ասել են, որ սա հակասում է երկրի սահմանադրությանը, բայց այս թեմայով քննարկմանը մասնակցել են:\n"
}