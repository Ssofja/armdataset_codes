{
    "title": "Իրազեկման միջոցառումներ՝ Կոտայքի մարզի ճամբարներում. ՔՏՀԱ տեսչական մարմին",
    "text": "ՀՀ քաղաքաշինության, տեխնիկական և հրդեհային անվտանգության տեսչական մարմինը, հրդեհատեխնիկական հետազոտություններին զուգահեռ, իրազեկման ու խորհրդատվության իր գործառույթի շրջանակներում այսօր՝ հուլիսի 23-ին, անցկացրել է երկրորդ՝ իրազեկող-խորհրդատվական միջոցառումը։\nՔՏՀԱ տեսչական մարմնի Կոտայքի տարածքային բաժնի հրդեհային անվտանգության մասնագետները գործնական առաջադրանքների ու հանձնարարությունների միջոցով Կոտայքի մարզի Մեղրաձոր համայնքի  «Արագած», Աղավնաձոր համայնքի «Հեքիաթների կիրճ», Ծաղկաձորի «ԼԱՎԱ աղբյուր» ճամբարների հյուրերին՝ երեխաներ, ջոկատավարներ, ինչպես նաև նրանց սպասարկող անձնակազմին ներկայացրել են հրդեհային անվտանգության վերաբերյալ իրազեկող ու կիրառական տեղեկատվություն։\nՈրո՞նք են անտառային և խոտածածկ տարածքներում հրդեհների առաջացման պատճառները, ի՞նչ է պետք անել դրանցից խուսափելու համար, ի՞նչ են իրենցից ներկայացնում հրդեհային անվտանգության կանոններն ու տարհանման սխեմաները, ի՞նչ գործողություններ պետք է ձեռնարկել հրդեհի ժամանակ, հրդեհաշիջման ի՞նչ ձևեր և միջոցներ կան։ Այս և հարակից մի շարք այլ հարցերի շուրջ անմիջական, ակտիվ ու գործնական երկխոսություն ծավալվեց ՔՏՀԱ տեսչական մարմնի ներկայացուցիչների ու ճամբարականների միջև։\nԴպրոցահասակ երեխաներն իրենց հետաքրքրող բոլոր հարցերի վերաբերյալ ՔՏՀԱՏՄ աշխատակիցներից ուսանելի ու սպառիչ պատասխաններ են ստացել։\nՏեսչական մարմնի կողմից անցկացված այս և առաջիկայում ՀՀ այլ մարզերում իրականացվելիք միջոցառումների նպատակը հրդեհային անվտանգության առումով իրազեկվածության ու  տեղեկացվածության բարձրացմանը նպաստելն է։\n"
}