{
    "title": "Դատավոր Գևորգ Նարինյանի կալանավորելու որոշման դեմ բողոքը Վերաքննիչ դատարանում մակագրվել է Տիգրան Սահակյանին |hetq.am|",
    "text": "hetq.am: Սնանկության դատարանի դատավոր Գևորգ Նարինյանին կալանավորելու որոշման դեմ նրա պաշտպանների բողոքը Վերաքննիչ քրեական դատարանում մակագրվել է դատավոր Տիգրան Սահակյանին։ Այս տեղեկությունը հաստատեցին Վերաքննիչ դատարանից։ Դատավոր Տիգրան Սահակյանի աշխատակազմից հայտնեցին, որ գործով նիստի օր դեռևս նշանակված չէ։\nՍնանկության դատարանի դատավոր Նարինյանը մեղադրվում է պաշտոնեական լիազորությունները չարաշահելուն օժանդակելու, փողերի լվացման, ապօրինի հարստանալու և հայտարարագրում կեղծ տվյալներ ներկայացնելու կամ հայտարարագրման ենթակա տվյալները թաքցնելու հոդվածներով։ Նույն գործով անցնում է նաև դատավոր Արա Կուբանյանը։ Վերջինս մեղադրվում է պաշտոնեական լիազորությունները չարաշահելու մեջ։\nԳևորգ Նարինյանը հուլիսի 20-ին, Երևանի ընդհանուր իրավասության դատարանի դատավոր Մնացական Մարտիրոսյանի որոշմամբ կալանավորվել է։ Նույն դատարանի մեկ այլ դատավոր՝ Աննա Մաթևոսյանը, մերժել է Արա Կուբանյանին կալանավորելու ԱԱԾ-ի միջնորդությունը։ Վերաքննիչ քրեական դատարանում առկա է նաև Դատախազության բողոքը՝ Արա Կուբանյանին չկալանավորելու որոշման դեմ, սակայն այս բողոքը դեռևս չի մակագրվել։\nԱզգային անվտանգության ծառայությունը հուլիսի 21-ին  հաղորդագրություն է տարածել՝ դատավորների հետ կապված քրեական գործի վերաբերյալ, հայտնել, որ դատավորներին առնչվող գործով տուժող, սնանկ ճանաչված քաղաքացին Կառավարության շենքի դիմաց ինքնահրկիզման փորձ էր կատարել՝ դժգոհելով սնանկության վարույթի ընթացքում թույլ տրված չարաշահումներից և դրա արդյունքում ունեզրկման փաստից:\nԴատավորները չեն ընդունում իրենց առաջադրված մեղադրանքները։\n"
}