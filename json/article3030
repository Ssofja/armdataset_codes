{
    "title": "Անցում կենսաթոշակների վճարման անկանխիկ եղանակի. ԱԺ-ն առաջին ընթերցմամբ ընդունեց նախագիծը |hetq.am|",
    "text": "hetq.am: Խորհրդարանն առաջին ընթերցմամբ ընդունեց «Պետական կենսաթոշակների մասին» և հարակից ներկայացված օրենքների նախագծերում փոփոխություն կատարելու կառավարության առաջարկը, որով նախատեսվում է անցնել կենսաթոշակների վճարման միայն անկանխիկ եղանակի:\nԱյն ընդունվեց 80  կողմ, 16 դեմ և 18 ձեռնպահ ձայներով:\nՆախագծով առաջարկվում է անցում կատարել կենսաթոշակների վճարման բացառապես անկանխիկ տարբերակին: Առանձին կատեգորիայի անձինք, ինչպիսիք են 75 և ավելի բարձր տարիքի թոշակառուները, առաջին և երկրորդ խմբի հաշմանդամություն և շարժունակության խնդիր ունեցողները, կարող են իրենց դիմումների հիման վրա ընտրել կանխիկ փոխանցման տարբերակը:\nԱռաջին փուլում օրենքի կիրարկումը կտարածվի խոշոր քաղաքների` Երևան, Գյումրի, Վանաձոր քաղաքների վրա, և այն կկիրառվի 2020 թվականի հունիսի 1-ից: Այնուհետև աստիճանաբար օրենքը կտարածվի մնացած քաղաքների, մեծ գյուղերի, և արդեն 2023 թվականից այն գյուղական բնակավայրերի վրա, որտեղ հազարից պակաս բնակչություն կա:\n"
}