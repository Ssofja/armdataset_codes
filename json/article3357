{
    "title": "Նիկոլ Փաշինյանն իրանական մի շարք առաջատար լրատվամիջոցների հարցազրույց է տվել  |armenpress.am|",
    "text": "armenpress.am։ Վարչապետ Նիկոլ Փաշինյանը հարցազրույց է տվել Երևան այցելած իրանական առաջատար լրատվամիջոցների՝ մասնավորապես Իրանի պետական հեռուստառադիոընկերության (IRIB), «Press TV» հեռուստաալիքի, Իրանի պետական «IRNA» լրատվական գործակալության, «Etemad» և «Donya-e Eghtesad» օրաթերթերի լրագրողներին:\nՀարցազրույցի ընթացքում երկրի ղեկավարը գնահատել է հայ-իրանական հարաբերությունների ներկա մակարդակը՝ նշելով, որ վերջին մեկ տարվա ընթացքում Իրանի նախագահ Հասան Ռոհանիի հետ ունեցած հեռախոսազրույցների և հանդիպումների ընթացքում երկուստեք հետաքրքրություն ներկայացնող օրակարգային հարցերի շուրջ արդյունավետ քննարկումներ է ունեցել:Վարչապետը, անդրադառնալով ընթացիկ ծրագրերին, նշել է, որ որոշակի դանդաղումից հետո այժմ արագ տեմպերով շարունակվում է Իրան-Հայաստան երրորդ էլեկտրահաղորդման գծի կառուցումը, ընդգծելով նաև «գազ-էլեկտրաէներգիայի դիմաց» ձևաչափով արդյունավետ փոխգործակցությունը:\n«Կան մի շարք նախագծեր, որոնք մենք ակտիվորեն քննարկում ենք Իրանի մեր գործընկերների հետ և հույս ունենք, որ այդ ծրագրերի շուրջ մեզ կհաջողվի գալ ընդհանուր համաձայնության»,-անդրադառնալով հեռանկարային ծրագրերին, նշել է վարչապետն ու հավելել, որ երկու երկրները հատկապես մեծ հնարավորություն ունեն ԵԱՏՄ-ի շրջանակներում նշանակալի տնտեսական արդյունքներ ապահովել՝ ընդգծելով, որ հոկտեմբերին Երևանում կայանալիք Բարձրագույն Եվրասիական տնտեսական խորհրդի նիստին մասնակցելու նպատակով Հայաստան այցելելու հրավերք է ուղարկել նաև Իրանի նախագահին:Հարցազրույցի մյուս հատվածում վարչապետ Փաշինյանն իրանցի լրագրողներին է ներկայացրել Արցախյան հակամարտության վերաբերյալ պաշտոնական Երևանի դիրքորոշումը, անդրադարձ կատարել՝ անվտանգության հարցերին, այդ համատեքստում ներկայացնելով Թուրքիայի և Ադրբեջանի հետ հարաբերությունների հեռանկարի վերաբերյալ Հայաստանի դիրքորոշումը:Անդրադառնալով Արցախյան հակամարտության լուծմանն ուղղված գործընթացներին՝ վարչապետ Փաշինյանը ներկայացրել է հակամարտության վերջնական լուծման պաշտոնական Երևանի բանաձևը, ըստ որի՝ «Արցախյան հակամարտության շուրջ ձեռք բերված ցանկացած համաձայնություն պետք է ընդունելի լինի և՛ Հայաստանի, և՛ Արցախի և՛ Ադրբեջանի համար»: Այդ համատեքստում Նիկոլ Փաշինյանն ընդգծել է, որ Բաքվի գործողությունները դեռևս բարենպաստ պայմաններ չեն ապահովում, որպեսզի հնարավոր լինի բանակցություններ վարել հիմնախնդրի վերջանական կարգավորման ուղիների շուրջ:Շարունակությունը՝ armenpress.am-ում\n"
}