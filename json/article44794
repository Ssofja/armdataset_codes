{
    "title": "Արսեն Թորոսյանը հյուրընկալել է Միացյալ Նահանգների դեսպանին",
    "text": "Առողջապահության նախարար Արսեն Թորոսյանն ընդունել է Հայաստանում ԱՄՆ արտակարգ և լիազոր նորանշանակ դեսպան Լին Մ. Թրեյսիին: \nՆախարարը շնորհավորել է վերջինիս նշանակման կապակցությամբ և հաջողություններ մաղթել Հայաստանում կատարելիք իր աշխատանքում:Կողմերն աշխատանքային քննարկում են ունեցել և խոսել առողջապահության ոլորտում շարունակական համագործակցության մասին: Քննարկվել են հարցեր Հայաստանում քաղցկեղի ախտորոշման, տուբերկուլոզի դեմ պայքարի և ՄԻԱՎ-ի բուժման, կանխարգելման, մոր և մանկան առողջության վերաբերյալ:\n«ՄԻԱՎ-ն ու տուբերկուլոզը Արևելյան Եվրոպայի ամենամեծ մտահոգություններից են: Հայաստանը գտնվելով այդ տարածքում, ունի ՄԻԱՎ-ի կայուն վիճակագրություն: Հայաստանում ՄԻԱՎ-ով վարակվածների 90%-ը ճիշտ ախտորոշված է և բուժում է ստանում, նրանցից 90%-ն այլևս վարակիչ չէ»,- ասել է Արսեն Թորոսյանը:Լին Մ. Թրեյսին հույս է հայտնել, որ համագործակցությունը կշարունակվի մի շարք ուղղություններով, ինչպես նաև շնորհավորանք է հղել Արսեն Թորոսյանին:\n«Շնորհավորում եմ միջազգային հանրության այս տարվա Համընդհանուր իրավունքների մրցանակաբաշխության «Կառավարության բարեփոխիչ» մրցանակին արժանանալու համար: Ես նաև վերահաստատում եմ Միացյալ Նահանգների կառավարության շարունակական աջակցությունը Հայաստանի ժողովրդի համար այս կարևորագույն ոլորտում նախարարության կողմից իրականացվող բարեփոխումներին»,- ասել է դեսպանը:\n"
}