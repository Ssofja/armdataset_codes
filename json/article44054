{
    "title": "Հայաստանի 8 մարզում բնակչությունը նվազել է, Երևանում` 6600-ով ավելացել |hetq.am|",
    "text": "hetq.am: Մեկ տարվա ընթացքում Հայաստանի մշտական բնակչությունն ավելացել է 1400-ով։ Այս տարվա հուլիսի 1-ի դրությամբ Հայաստանում հաշվառվել է 2 միլիոն 963 հազար մարդ, նախորդ տարվա նույն ժամանակահատվածում՝ 2 միլիոն 961 հազար 600 մարդ։\nԱզգային վիճակագրական կոմիտեն հրապարակել է Հայաստանի ժողովրդագրական ժողովածուն՝ հուլիսի 1-ի դրությամբ։\nԲնակչության թվաքանակի ընթացիկ գնահատականը տրվում է բնակչության վերջին մարդահամարի արդյունքների հիման վրա (2011թ. հոկտեմբերի 12-21-ն անցկացված), որոնց ամեն տարի ավելացվում է տվյալ տարածքի ծնվածների և եկողների (հաշվառված) թվաքանակը, հանվում է մահացածների և տվյալ տարածքից մեկնածների՝ հաշվառումից դուրս եկածների թիվը:\nՄշտական բնակչության թիվը տարեսկզբի դրությամբ ավելացել է 3300-ով։ Հունվարի 1-ի դրությամբ Հանրապետությունում հաշվառվել էր 2 959 700 մարդ։\n«1992 թվականից առաջին անգամ միգրացիոն սալդոն կիսամյակային կտրվածքով դրական է եղել։ Սահմանափակումներով պայմանավորված՝ մարդիկ Հայաստանից չեն գնացել, չեն կարողացել այստեղի քաղաքացիությունից դուրս գալ։ Մենք նաև, ի շնորհիվ կորոնավիրուսի, ունենք միգրացիոն սալդոյի դրական աճ, և բնական աճն էլ է դրական, նման պարագայում 3300-ով հունվարի դրությամբ մեր բնակչությունը աճել է, իսկ նախորդ տարվա համեմատ 1400-ով»,- այս հանգամանքներով է պայմանավորում բնակչության թվաքանակի աճը ժողովրդագետ Արտակ Մարկոսյանը։\n2019 թվականի հուլիսի 1-ի համեմատությամբ՝ մշտական բնակչությունն ավելացել է քաղաքներում, դրան հակառակ՝ 1600-ով նվազել գյուղական համայնքներում։ Այս տարվա հուլիսի 1-ի դրությամբ հաշվառված բնակչությունից 1 միլիոն 895 հազարը քաղաքային բնակչությունն է եղել, 1 միլիոն 67 հազարը՝ գյուղական։\nՄշտական բնակչության 37 %-ը Երևանից է եղել՝ 1 միլիոն 87 հազար։ Նախորդ տարվա հուլիսի 1-ի համեմատությամբ զգալիորեն՝ 6600-ով, ավելացել է մայրաքաղաքի բնակչության թիվը։\nԲնակչության հաշվառմամբ պարզվում է, որ Երևանում, Լոռու, Կոտայքի, Շիրակի և Սյունիքի մարզերում քաղաքային բնակչությունն ավելի շատ է, քան գյուղականը։\nԲնակչության թվով երկրորդ մարզը Արմավիրն է։ Հուլիսի 1-ի դրությամբ այստեղ հաշվառվել է 264 հազար մարդ, որից 83 հազարը ՝ քաղաքներում, 181 հազարը՝ գյուղերում։\nՆախորդ տարվա համեմատութամբ բնակչության թիվը աճել է Արարատի (+200 մարդ), Արմավիրի (+600 մարդ) մարզերում, դրան հակառակ՝ նվազել է Գեղարքունիքում (-800 մարդ), Արագածոտնում (-400), Լոռիում (-1800 մարդ): Կոտայքում բնակչությունը 100-ով է նվազել, 1200-ով՝ Շիրակում, 500-ով՝ Սյունիքում, Վայոց ձորում բնակչությունը նվազել է 300-ով, Տավուշում՝ 900-ով։\nԱրտակ Մարկոսյանը «Հետք»-ի հետ զրույցում իր մտահոգությունը հայտնեց մարզերում բնակչության թվի նվազման կապակցությամբ։ Ասում է՝ ցավոք սրտի մարզերում ժողովրդագրական վիճակն այդքան էլ լավ չէ։ Նրա ուսումնասիրությունները ցույց են տվել, որ 10 մարզի կտրվածքով բնական աճը բացասական է եղել 447-ով։ Նրա դիտարկմամբ՝ այս կիսամյակ 6 մարզում գրանցվել է դեպոպուլյացիա՝ մահերը գերազանցել են ծնունդները։ ժողովրդագետի համար վատ ցուցիչ է, որ Գեղարքունիքի մարզում արդեն երկրորդ եռամսյակն է՝ գրանցվում է դեպոպուլյացիա այն դեպքում, երբ մարզը ծնելիության հաճախության ամենաբարձր ցուցանիշն է ունեցել։\nՆա լիահույս է՝ հուլիսի 1-ից մեկնարկած առաջին և երկրորդ երեխայի ծննդյան միանվագ 300 000 դրամ նպաստ վճարելու ծրագիրը կխթանի ծնելիության աճը, ծնունդների անկման տեմպը կդանդաղի։ Բայց ծրագրերի ազդեցության չափը հասկանալու համար մասնագետին երկու տարի է անհրաժեշտ։\nԺողովրդագետն ընդգծում է՝ այս ծրագրերով Կառավարությունը չպետք է միայն սահմանափակվի ծնելիության խթանմամբ: Մարդկանց սոցիալ-տնտեսական աճն ապահովելու համար պետք է ապակենտրոնացում սկսվի. պետական մի շարք մարմիններ պետք է տեղափոխվեն մարզեր՝ Գյումրի, Վանաձոր և այլ մեծ քաղաքներ։ Նա լիահույս է, որ պետական մարմինների տեղափոխման արդյունքում մարզերում կյանքը կակտիվանա, տնտեսական շարժը կբարելավի մարզերում ապրողների սոցիալ-տնտեսական վիճակը։ \nԵրևանի բնակչությունը՝ թվերով\n2020 թվականի հուլիսի 1-ի դրությամբ՝ Երևանի մշտական բնակչության թիվը կազմել է 1 միլիոն 87 հազար մարդ։ Նախորդ տարվա հուլիսի 1-ի դրությամբ բնակչությունը ավելացել է մայրաքաղաքի բոլոր վարչական շրջաններում, բացի Նորք-Մարաշից, որտեղ բնակչության նույն թիվն է հաշվառվել։\nՇարունակությունը՝ hetq.am-ում\n"
}