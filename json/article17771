{
    "title": "ԱՄՆ-ն հրաժարվել է աջակցել Սիրիայում Թուրքիայի ռազմական գործողությանը |tert.am|",
    "text": "tert.am: Պենտագոնը չի մասնակցի ռազմական գործողությանը, որն Անկարան մտադիր է իրականացնել Սիրիայի հյուսիսում: Այդ մասին ասված է Սպիտակ տան հաղորդագրության մեջ, որը հրապարակվել է ԱՄՆ-ի և Թուրքիայի նախագահներ Դոնալդ Թրամփի և Ռեջեփ Թայիփ Էրդողանի հեռախոսազրույցից հետո, գրում է Politico-ն:\nՎաշինգտոնում հաստատել են, որ Թուրքիայի ծրագրած գործողությունը «շուտով» կսկսվի:\n«ԱՄՆ ուժերը, որոնք հաղթել են ԻՊ-ի տեղական «խալիֆայությանը», այլևս չեն գտնվի անմիջական հարևանությամբ»,- ասված է հայտարարության մեջ:\nԱղբյուրը հիշեցնում է, որ քուրդ զինվորները նույնպես գործել են ամերիկյան զորքերի հետ Սիրիայում, սակայն Թուրքիան այդ ուժերը դիտարկում է որպես իր թշնամի։ Քրդական ուժերը, որոնք պայքարում էին քրդերի համար անկախ հայրենիքի համար, կարող են լուրջ վտանգի մեջ հայտնվել, երբ թուրքական զորքերը ներխուժեն այդ շրջան։\nԷրդողանը դժգոհություն է հայտնել Միացյալ Նահանգների՝ քրդական ուժերին ցուցաբերած աջակցությունից:\nՍպիտակ տունը, ինչպես գրում է աղբյուրը, իր հայտարարությունն օգտագործել է նաև իր եվրոպացի դաշնակիցներին «դաշույնահարելու համար»։\n«Միացյալ Նահանգների կառավարությունը ճնշում է գործադրել Ֆրանսիայի, Գերմանիայի և եվրոպական այլ երկրների վրա, որտեղից եկել են ԻՊ-ի շատ գրոհայիններ՝ հորդորելով հետ տանել իրենց քաղաքացիներին, բայց նրանք հրաժարվել են իրենց քաղաքացիներից»,- ասված է հայտարարության մեջ:\nԸնդ որում, Սպիտակ տանն ընդգծել են, որ այժմ Թուրքիան պատասխանատվություն է կրելու ԻՊ բոլոր գրոհայինների համար, որոնք գերեվարվել են ահաբեկչական խմբավորման ջախջախումից հետո վերջին երկու տարվա ընթացքում:\nՀաղորդվում է նաև, որ առաջիկա շաբաթներին նախատեսված է ԱՄՆ նախագահ Դոնալդ Թրամփի և Էրդողանի հանդիպումը:\n"
}