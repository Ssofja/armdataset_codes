{
    "title": "Ընտրություններ Մոսկվայում․ ամեն գնով բացառել ընդդիմության մասնակցությունը |epress.am|",
    "text": "epress.am: Մոսկվայի քաղաքային խորհրդարանի ընտրություններին ընդառաջ ընդդիմության անկախ թեկնածուները, որոնք ինքնաառաջադրվելուց հետո օրենքով սահմանված ժամկետներում կարողացել էին հաղթահարել «ստորագրությունների շեմը», միևնույն է սեպտեմբերի 8-ին կայանալիք ընտրություններին մասնակցելու իրավունք չեն ստանա։ Ըդդիմադիրների դեպքում ընտրական հանձնաժողովը հայտնաբերել է անվավեր ստորագրությունների թուլատրելի շեմի սահմանազանցում․ հանձնաժողովի չհիմնավորված, բայց պաշտոնական եզրակացությունները հիմք են հանդիսանում անկախ թեկնածուներին չգրանցելու համար։\nՀանձնաժողովի նախնական եզրակացության հանրայնացումից հետո՝ հուլիսի 14-ին, ընդդիմությունը բողոքի ցույց էր իրականացնում Մոսկվայի կենտրոնում․ քաղաքային իշխանությունները մերժել էին հանրահավաքի արտոնումը, ինչի պատճառով այն անցնում էր «ընտրողների հետ հանդիպման» ձևաչափով։ «Ընտրողների հետ հանդիպմանը» սկսեց Նովոպուշկինսկիյ պուրակում՝ անկախ թեկնածուների կարճ ելույթներով, այնուհետև շարժվեց դեպի Մոսկվայի քաղաքապետարան (ցույցարարները վանկարկում էին՝ «Մենք պարզապես զբոսնում ենք») և ավարտվեց Մոսկվայի ընտրական հանձնաժողովի շենքի մոտ՝ ոստիկանության կոշտ ձերբակալումներով։\n Ցուցարարները՝ շուրջ 2000 հոգի, պահանջում էին անկախ թեկնածուների գրանցում և մրցակցային ընտրություններ։ Արդյուքնում՝ 38 հոգի, այդ թվում՝ չգրանցված թեկնածուներից չորսը, բերման են ենթարկվել։ Շատերը լուրջ մարմնական վնասվածնքեր են ստացել բերման ենթարկվելուց, կան վկայություններ բռնությունների մասին ոստիկանական մեքենաներում և բաժանմունքներում։\nԸնդդիմադիր թեկնածուներից մեկը՝ Ալեքսեյ Նավալնիի թիմակից Լյուբով Սոբոլը հայտարարել է անժամկետ հացադուլ։ Ընդդիմադիրները շարունակելու են «ընտրողների հետ հանդիպումները» առնվազն մինչև ընտրական հանձնաժողովի վերջնական որոշման հրապարակում․ մինչ այդ բոլոր թեկնածուները, ներառյալ նրանք, ովքեր նախնական մերժում են ստացել, ունեն թեկնածուի կարգավիճակ և ընտրողների հետ հանդիպումներ կազմակերպելու օրենքով սահմանված իրավունք։\nԱյսօր «Էխո Մոսկվի» ռադիոկայանի հետ զրույցում Մոսկվայի ընտրական հանձնաժողովի նախագահ Վալենտին Գորբունովը հայտարարել է, որ պատրաստ է հանդիպել անկախ թեկնածուների հետ։ Լյուբով Սոբոլը կոչ է արել բոլորին այսօր՝ ժամը 15:00-ին, գնալ այդ հանդիպմանը և ընդգծել է, որ Գորբունովի պատրաստակամությունը «երեկ փողոց դուրս եկածների վաստակն է»։ Քիչ առաջ Գորբունովը թեկնածուների հետ կոլեկտիվ հանդիպումից հրաժարվել է։\nՄոսկվայի խորհրդարանական ընտրությունների, նախընտրական զարգացումների հետ կապված որոշ պարզաբանումների համար դիմել էինք քաղաքագետ Իլյա Բուդրայտսկիսին․\nepress.am ― Մոսգորդումայի ընտրությունները այստեղ՝ Հայաստանում, առանձնապես չեն լուսաբանվում։ Ընդհանուր համատեքստը ուրվագծված չէ։ Հիմա կարճ հաղորդումներ են գալիս՝ երեկվա ցույցի, ձերբակալումների մասին։ Լուրերն այսպիսին են․ ընտրական հանձնաժողովը անվավեր է հանում ստորագրությունները, անկախ թեկնածուները, ամենայն հավանականությամբ, ընտրություններին մասնակցելու թույլտվություն չեն ստանա, [Ալեքսեյ] Նավալնի, բողոքի ցույցեր, կոշտ ձերբակալություններ։ Արի մի քիչ հետ գնանք։ Ովքե՞ր են «անկախ թեկնածուները», ի՞նչ է իրենից ներկայացնում «ստորագրությունների շեմը»:\nԻլյա Բուդրայտսկիս — Ես չէի առանձնացնի կենտրոնանան Նավալնու վրա միայն՝ ի վերջո, նրա թիմի (և մյուսների) քարոզարշավն անհնար կլիներ առանց տեղական ակտիվիստների առաջնորդող դերի․ նրանք էին, որ ինքնաառաջադրվում էին որպես թեկնածու, հավաքում էին ստորագրությունները թեկնածուների համար։ Ստորագրությունների շեմը բավականին վաղուց գոյություն ունի, բայց երբեք այսչափ չի կարևորվել․ այս ընտրություններում շատ ավելի նշանակալի ջանքեր են գործադրվել աննակադեպ ավելի շատ թեկնածուների կողմից։\nԱկնհայտ է, որ ստորագրությունների բարիերը գործում էր ընտրովի։ Կարևոր է ընդգծել, որ իշխող «Եդինայա Ռոսիան» որևէ թեկնածու այս ընտրություններում չի առաջադրել․ բոլոր եդինորոսները, ինչպես նաև անկախ թեկնածուների բացարձակ մեծամասնությունը, այս ընտրություններին մասնակցում էին ինքնաառաջադրվելով։ Սա նոր բան էր և պայմանավորված էր իշխող կուսակցության վարկանիշի անկմամբ՝ հատկապես կենսաթոշակային վերջին բարեփոխումներից հետո։\nՖորմալ իմաստով նախընտրական քարոզարշավը դեռ չի սկսվել, իհարկե, բայց այսպես կոչված ինքնաառաջադրվածները, որոնք վայելում են քաղաքապետարանի աջակցությունը, մունիցիպալ շրջանների մեծ մասում ակտիվ հայտ արդեն ներկայացրել են՝ հիմնականում, վարչական ռեսուրսի օգտագործմամբ․ տեղական ԶԼՄ֊ներ, համայնքային տեղեկատվական վահանակներ և այլն:\nԿան պարզ և ծանրակշիռ ապացույցներ, որ ի տարբերություն անկախ թեկնածուների, նրանց առաջադրման համար անհրաժեշտ ստորագրությունները տրամադրվել են թաղապետարանների կողմից և չեն հավաքագրվել բնակիչներից։\nԱռհասարակ, ամբողջ այս մեխանիզմը՝ և ստորագրությունների շեմը, և դրանց վավերականությունը ստուգելու ընթացակարգը, կառավարելի ժողովրդավարության կարևոր մասնիկ է։ Անկախ թեկնածու այստեղ, փաստացի, դառնում են բոլոր նրանք, ովքեր դուրս են մնում Կրեմլի կողմից հաստատված սցենարից՝ ցածր մասնակցություն, պաշտոնական ընդդիմության (Զյուգանովի կուսակցությունը, Ժիրինովսկին և այլն) ֆիկտիվ ներգրավվում և իշխանական թեկնածուների երաշխավորված հեգեմոնիա (ամենուր)։\nԻհարկե, իրենց համար շատ կարևոր է նաև ամեն գնով բացառել Նավալնիի աջակիցների որևէ ներկայացուցչական մարմնում հայտնվելու նախադեպը։Այս համատեքստում է, որ ձևավորվում է գործնական կոալիցիա, որտեղ քաղաքապետարանի բոլոր ընդդիմախոսներն ու ընդդիմադիրները առաջ են քաշում միասնական պահանջներ, հաճախ՝ գործում միասին։\nՈրպես օրինակ․ երեկվա հանրահավաքին ներկա էին նաև «Յաբլոկո»-ի թեկնածուները, որոշ կոմունիստներ, անկուսակցական թեկնածուներ, որոնք որևէ կազմակերպչական կապ Նավալնիի հետ չունեն։ Թեկնածուներից իբրև Նավալնիի թիմակից ներկայանում են միայն երկուսը՝ Լյուբով Սոբոլը և Իվան Ժդանովը։ Բայց Նավալնին բազմիցս հայտարեր է, որ աջակցում է և աջակցելու է բոլոր ոչ իշխանական թեկնածուներին։\nԱյդպես էլ կա [օրինակ, Ալեքսեյ Նավալնիի «խելացի քվեարկություն» արշավը, որը կոչ է անում բոլորին քվեարկել ցանկցացած թեկնածուի օգտին, ով դեմ է «Եդինայա Ռոսիային» կամ, գոնե, «Եդինայա Ռոսիա» չէ՝ անկախ քաղաքական պատկանելիությունից ― խմբգ․]։\n"
}