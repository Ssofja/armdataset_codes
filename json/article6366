{
    "title": "«Հայաստանը պետք է դարձնել հաջողակ մարդկանց ու հաջողության հասնելու երկիր». «Արդար Հայաստան» կուցակցության ուղերձը",
    "text": " \nԸստ էության, Արդար Հայաստանի առանցքը հայ մարդն է՝ իր հոգսերով, իր խնդիրներով, իր երազանքներով ու նպատակներով: Ամեն ինչ պետք է ուղղված լինի մարդու բարեկեցությունն ապահովելուն ու նրա խնդիրները լուծելուն:\nՄենք Հայաստանը տեսնում ենք ամբողջապես կոռուպցիայից զերծ, կրթված հասարակություն ունեցող, կայացած, մրցունակ կրթական ու առողջապահական համակարգերով, բարձր տեխնոլոգիաներով հագեցած, որակապես նոր գյուղով հարուստ ու զարգացած պետություն:\nՄենք պարտավոր ենք առաջիկա տարիներն օգտագործել տնտեսական վատթար իրավիճակը կայունացնելու, որակապես նոր զինված ուժեր ձևավորելու, Հայաստանի անվտանգային միջավայրն առավել կենսունակ դարձնելու, մեր երկրի դեմոգրաֆիական իրավիճակը բարելավվելու, բոլորի համար հավասար ու նպաստավոր պայմաններ ձևավորելու, իրապես արդար ու անաչառ դատական համակարգ կայացնելու, օրինականությունն ամբողջությամբ վերականգնելու համար:\nՄեր երկրում բարիք ստեղծող, արժեք ստեղծող մարդիկ, ազնիվ գործարարները որևէ խնդիր չպետք է ունենան և չեն ունենա: Նրանց համար պետք է ստեղծել հնարավոր բոլոր նպաստավոր պայմանները՝ ստեղծելու, արտադրելու, արտահանելու և կառուցելու համար:\nՊետք է ամենալավ պայմանները ստեղծել տաղանդավոր ու հաջողակ մարդկանց համար, ովքեր իրենց հետևից կտանեն հազարներին:\nՀայաստանը պետք է դարձնել հաջողակ մարդկանց ու հաջողության հասնելու երկիր:\nՊետությունը պետք է դառնա հաջողակ մարդկանց ապավենը և հենվի այդ մարդկանց վրա, իսկ առիթի ու հնարավորություն դեպքում՝ ավելի մեծ շանս տա՝ գործունեություն ծավալելու համար:\nԻմ խորին համոզմամբ, երկիրը կարող է զարգանալ միայն տքնաջան աշխատանքով, ժողովրդի բարեկեցությունը կարող է բազմապատկվել միայն բարիք ստեղծելով ու արարելով, ժողովրդի թիվը կարող է դառնալ 10 միլիոն, անգամ 110 միլիոն, եթե հայրենիքում ապրելը դառնա արժանապատիվ ու անվտանգ, վերջապես՝ երկիրը կարող է դառնալ գերզարգացած, եթե ունենա հզոր արդյունաբերություն:\nԱռանց արդյունաբերության, մեր երկիրն ապագա չունի, ուզում եք՝ դարերով խոսենք, ինչպես խոսում ենք դարեր շարունակ...\nՈւրեմն՝ Վե՛ր կաց Հայաստան և ցույց տուր, որ դու բարեկեցիկ և անվտանգ ապրելու իրավունք ունես, Վե՛ր կաց, Հայաստա՛ն, ընտրի՛ր, քվեաթերթիկ համար 1, արդա՛ր Հայաստան...»\n"
}