{
    "title": "Այսօր Հայաստանն ու Ադրբեջանը կայունության և, որպես արդյունք, փոխադարձ բարգավաճման շանսեր ունեն. Ալիևի օգնական |tert.am|",
    "text": "tert.am: Այսօր Հայաստանն ու Ադրբեջանը կայունության և, որպես արդյունք, փոխադարձ բարգավաճման շանսեր ունեն: Այս մասին, ինչպես հայտնում է minval.az-ը, հայտարարել է Ադրբեջանի նախագահի օգնական, Ալիևի աշխատակազմի արտաքին քաղաքականության հարցերի բաժնի ղեկավար Հիքմեթ Հաջիևը:\nՆա կարևորել է, այսպես կոչված, «Զանգեզուրի միջանցքի» ստեղծումը՝ պարզաբանելով, որ այն բացելով՝ կավարտվի Նախիջևանի մեկուսացումը, իսկ Երևանը ցամաքային ճանապարհով Ադրբեջանի տարածքով կկապվի Մոսկվայի և այլ երկրների մայրաքաղաքների հետ:  \nԸստ Հաջիևի՝ Ադրբեջանը հույս ունի, որ այս մասշտաբային վերափոխման շրջանակում ԵԱՀԿ Մինսկի խումբը չի մնա անցյալում, այլ կկարողանա դառնալ ապագայի մաս. նրա փորձը կարող է կարևոր դեր ունենալ Երևանի և Բաքվի միջև վստահության ամրապնդման գործում:\n«Այսօր մեզ կայունության և, որպես արդյունք, փոխադարձ բարգավաճման հնարավորություն է ընձեռվում: Մենք միմյանց ճանաչելու, միասին ավելի անվտանգ աճելու և բարգավաճելու հնարավորություն ունենք: Ի վերջո, վստահության ամրապնդման այս բոլոր միջոցառումները կարող են հանգեցնել Հայաստանի և Ադրբեջանի միջև վերջնական խաղաղության պայմանագրի», - ասել է Ադրբեջանի նախագահի օգնականը՝ հավելելով, որ «խաղաղության և համագործակցության փոխարեն ռևանշիզմի փորձերը կարող են նոր աղետի և ողբերգության հանգեցնել»:\n"
}