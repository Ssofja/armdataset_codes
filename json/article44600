{
    "title": "Նավալնիի թունավորման հարցով հետաքննության հնարավորությունները սահմանափակ են․ Պեսկով |azatutyun.am|",
    "text": "azatutyun.am: Կրեմլի խոսնակ Դմիտրի Պեսկովն ասել է, թե ջրի շիշը, որն, ըստ Գերմանիայի և արևմտյան այլ պետությունների փորձագետների պնդումների, դարձել է Ալեքսեյ Նավալնիի թունավորման պատճառը, գուցեև կարող էր համարվել իրեղեն ապացույց, սակայն Նավալնիի աջակիցներն այն դուրս են տարել Ռուսաստանից:\n«Այստեղ ավելի շատ հարցեր են, քան պատասխաններ, դժբախտաբար, հետաքննություն կատարելու մեր հնարավորությունները խիստ սահմանափակված են, որոշ իրեր դուրս են տարվել Ռուսաստանից, մենք չունենք ստուգումների արդյունքներին ծանոթանալու որևէ հնարավորություն, դա է՛լ ավելի է բարդացնում հետաքննությունը»,- անցած ուրբաթ օրն ասել է Պեսկովը:\nՆավալնիի աջակիցների փոխանցմամբ, նրանք այդ շիշը և մի շարք այլ իրեր վերցրել են Տոմսկ քաղաքի հյուրանոցից, որում թունավորման նախօրեին հանգրվանել էր ընդդիմադիր գործիչը:\nԳերմանացի փորձագետները պնդում են, որ շշի վրա հայտնաբերել են «Նովիչոկ» տեսակի նյարդապարալիտիկ նյութի հետքեր:\nԱլեքսեյ Նավալնին հիմա բուժվում է Բեռլինի «Շարիտե» հիվանդանոցում: Արևմտյան երկրների ղեկավարները Մոսկվայից պահանջում են հետաքննել Նավալնիի թունավորման հանգամանքները: Նրանք Նավալնիի հետ տեղի ունեցածը համարում են ընդդիմադիր գործչին ֆիզիկապես ոչնչացնելու փորձ:\n"
}