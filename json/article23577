{
    "title": "Իսպանիայում ՀՀ դեսպանը հանդիպել է Բասկերի երկրի խորհրդարանի նախագահի հետ",
    "text": "Իսպանիայում ՀՀ դեսպան Վլադիմիր Կարմիրշալյանը հանդիպել է Բասկերի երկրի խորհրդարանի նախագահ Բակարչո Տեխերիայի հետ։\nԴեսպանը երախտագիտություն է հայտնել Բասկերի երկրի խորհրդարանին՝ Արցախի ժողովրդի ինքնորոշման իրավունքը սատարելու և այդ մասին ինստիտուցիոնալ հայտարարություններ ընդունելու կապակցությամբ։ Կողմերը համակարծիք էին, որ Բասկերի երկրի և հայ ժողովրդի միջև գոյություն ունեցող բարեկամական կապերը ամուր հիմք են ստեղծում քաղաքական երկխոսության ծավալման համար։\nԲակարչո Տեխերիան ափսոսանք է հայտնել, որ համավարակի պայմաններում հնարավոր չեղավ այցելել Հայաստան և մասնակցել Հայոց ցեղասպանության 106-րդ տարելիցի միջոցառումներին։\nՀանդիպման ընթացքում դեսպան Կարմիրշալյանն ու Բակարչո Տեխերիան քննարկել են նաև միջխորհրդարանական համագործակցության զարգացման հեռանկարները։\nԴեսպան Վլադիմիր Կարմիրշալյանը նաև գրառում է կատարել խորհրդարանի պատվո հյուրերի գրքում։ \n"
}