{
    "title": "Արդեն 9000 ուսուցիչ գործածում է էլեկտրոնային մատյանը․ ի՞նչ քայլեր կատարել, եթե չի հաջողվում մուտք գործել․ ուղեցույց\r\n |armtimes.com|",
    "text": "armtimes.com: Հեռավար ուսուցման դասերից կարգազանց աշակերտներն այլեւս չեն կարողանա փախչել․ ուսուցիչները սկսել են գործածել էլեկտրոնային մատյանը։  \nՀՀ կրթության, գիտության, մշակույթի եւ սպորտի նախարարության կողմից երեկ գործարկված մատյանում այսօր կեսօրվա դրությամբ արդեն 9000 գրանցված ուսուցիչներ կան։ Ուսուցիչների թիվը հայտնեց ԿԳՄՍՆ Կրթական տեխնոլոգիաների ազգային կենտրոնի տնօրեն Արտակ Պողոսյանը։\nԽոսելով շատ հաճախ կրկնվող հարցերի մասին՝ նա նշեց, որ եթե ուսուցիչը տեսնում է՝ ուրիշ դասարան է մուտք գործել, պետք է դիմի իր կրթական հաստատության օպերատորին, որպեսզի դպրոցի կառավարման տեղեկատվական համակարգում ճիշտ դասաբաշխում իրականացվի։ Դրա ճիշտ իրականացվելու դեպքում ամեն ինչ ավտոմատ կշտկվի։\nՆրա խոսքով՝ երբ մասնագետն օպերատորից ստանում է իր ID-ն (աշխատակցի ունիկալ նույնացուցիչ), դպրոցների կառավարման համակագում այն ավտոմատ գեներացվում է եւ հանդիսանում առաջին անգամ մուտք գործելու համար user mail-ը եւ գաղտնաբառը։ \nՍտորեւ նշում ենք Էլեկտրոնային մատյանից օգտվելու քայլերը հերթականությամբ․\n\nՁեր դպրոցի օպերատորից ստացեք դպրոցների կառավարման տեղեկատվական համակարգում ձեր ID-ն,\nմուտք գործեք կրթության կառավարման տեղեկատվական համակարգ` emis.am,\nընտրեք դպրոցների կառավարման տեղեկատվական համակարգ բաժինը,\nընտրեք դպրոցների տվյալների մուտքագրման համակարգ բաժինը եւ սեղմեք, կհայտնվի պատուհան, բացված 2 տողում էլ մուտքագրեք օպերատորից ստացած ID-ն,\nփոխեք Ձեր գաղտնաբառը՝ նորը գրելով առկա տողերում,\nընտրեք վերեւի հատվածում գրված դասարաններ բաժինը,\nնշեք դասարանը եւ սեղմեք գնահատականներ բառը,\nբացված պատուհանից ընտրեք առարկան, ամիսը, կիսամյակը, ուս․ տարին,\nընտրեք օրը, տվյալ աշակերտի անվան վանդակի մեջ կատարեք գնահատում, բացակայության նշանակում եւ սեղմեք պահպանել։\nՕրվա թեման եւ տնային առաջադրանքը լրացնելու համար անհրաժեշտ է․\n\nմատյանի նույն էջում ընտրել օրվա թեմա բաժինը, գրել այն եւ պահպանել,\nնշել տնային բաժինը, գրել այն եւ պահպանել։\n\nԵթե այդ վանդակներից մեկը սեղմելիս կբացվի պատուհան, որտեղ կնշվի, որ դասացուցակը կազմված չէ, անհրաժեշտ է կապվել օպերատորի հետ եւ տեղեկացնել, որ տվյալ դասարանի համար ձեւավորի դասացուցակ։\n\n\n"
}