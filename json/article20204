{
    "title": "ԵՄ-ն սատարում է դատական բարեփոխումների ուղղությամբ գործադրվող ջանքերին |armenpress.am|",
    "text": "armenpress.am: Հայաստանը դատական համակարգի բարեփոխումների ուղղությամբ գործադրում է ջանքեր, և Եվրամիությունը սատարում է այդ ջանքերին:\nՀունվարի 17-ին այս մասին լրագրողների հետ զրույցում ասաց ԵՄ պատվիրակության ղեկավար, Հայաստանի Հանրապետությունում Եվրոպական միության արտակարգ և լիազոր դեսպան Անդրեա Վիկտորինը:\nԱնդրադառնալով Սահմանադրական դատարանի շուրջ ստեղված իրավիճակին և ՍԴ նախագահ Հրայր Թովմասյանի նկատմամբ հարուցված քրեական գործին՝ ԵՄ դեսպանը նշեց, որ Եվրամիությունը միջազգային այլ կառույցների նման ուշադիր հետևում է զարգացումներին, սակայն ընթացքում գտնվող կոնկրետ գործերն իրենք չեն մեկնաբանելու:\n«Խիստ կզարմանայի, որ կոնկրետ քրեական գործով լիներ միջամտություն, սակայն մենք տեսնում ենք, որ դատական համակարգի բարեփոխումների ուղղությամբ գործադրվում են ջանքեր, և այդ ջանքերին սատարում ենք»,- ասաց Վիկտորինը:\nԵՄ դեսպանը նշեց, որ Հայաստանում աշխատել է ավելի քան 10 տարի, ինչպես նաև հնարավորություն է ունեցել աշխատելու Մարդու իրավունքների առաջին պաշտպանի հետ:\n«Մնում է ինձ ընդգծել, որ հիմա ես տեսնում եմ, որ Մարդու իրավունքների պաշտպանության բարելավման ուղղությամբ, մասնավորապես, խոշտանգման և արգելված վերաբերմունքի կանխարգելման ուղղությամբ լուրջ ջանքեր են գործադրվում, և համագործակցություն կա այս ուղղությամբ նաև միջազգային կառույցների հետ»,- եզրափակեց Վիկտորինը:\n"
}