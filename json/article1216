{
    "title": "Բողոքի երթ՝ Ստամբուլի ջրանցքի կառուցման դեմ |ermenihaber.am|",
    "text": "ermenihaber.am։ Թուրքիայում բուռն քննարկումների պատճառ է դարձել Ստամբուլի ջրանցքի կառուցումը, որն իրար պիտի կապի Սև ու Մարմարա ծովերը:\nՄարդիկ դեմ են ջրանցքի կառուցմանը՝ պատճառաբանելով, որ այն պահանջում է ֆինանսական ահռելի ռեսուրսներ: Եվ բացի այդ էլ վնաս է հասցնելու շրջակա միջավայրին:\nԱյդ կապակցությամբ «կամ ջրանցքը, կամ Ստամբուլը» կարգախոսով բողոքի ակցիա է իրականացվել: Մասնակիցները, հավաքվելով Ստամբուլի Արնավութքյոյ թաղամասի Սազլըբոսնա հրապարակում, 11 կմ-անոց բողոքի երթի են դուրս եկել: Երթի ժամանակ պաստառներ են պարզել` «Բյուջե ոչ թե ջրանցքի, այլ երկրաշարժի համար» և «Պաշտպանիր ոչ թե ջրանքը, այլ կյանքը» գրություններով:\nԲողոքի քայլերթը տևել է 4 ժամ և ավարտվել Ստամբուլի Շամլար Քյոյ թաղամասում:\nՍտամբուլի ջրանցքի կառուցման անհրաժեշտությունը պաշտոնապես բացատրվում է Բոսֆորի ծանրաբեռնվածության թեթևացմամբ և վթարների գրանցման ռիսկի նվազեցմամբ:\nԹուրքիայի հարևան երկրներում մտավախություններ կան, որ Ստամբուլի ջրանցքի կառուցումից հետո այդ երկիրը կարող է բարձրացնել Մոնտրոյի կոնվենցիայի վերանայման հարցը, որը կանոնակարգում է պատերազմական և խաղաղ ժամանակ առևտրանավերի ու ռազմանավերի անցումը սևծովյան նեղուցներով։\n"
}