{
    "title": "Կապառոսը հրապարակել է Հայաստանի ազգային հավաքական հրավիրված ֆուտբոլիստների ցանկը. Մխիթարյանը բացակայում է\r\n\r\n |armenpress.am|",
    "text": "armenpress.am: Հայաստանի ազգային հավաքականի գլխավոր մարզիչ Խոակին Կապառոսը հրապարակել է Հայաստանի ազգային հավաքական հրավիրված ֆուտբոլիստների ցանկը:\nԱյս մասին գրում է ՀՖՖ-ն: Առաջին անգամ Հայաստանի ազգային հավաքական են հրավիրվել ԲԿՄԱ-ի դարպասապահ Արման Ներսեսյանը, «Արարատ-Արմենիայի» պաշտպաններ Ալբերտ Խաչումյանը և Դավիթ Տերտերյանը, «Ալաշկերտի» կիսապաշտպան Դավիդ Դավիդյանը և «Ուրարտուի» հարձակվող Կարեն Մելքոնյանը:\nՀՖՖ պաշտոնական կայքի հետ զրույցում Խոակին Կապառոսը խոսել է առաջիկա հանդիպումների կարևորության մասին և մեկնաբանել ֆուտբոլիստների ընտրությունը: \n«Առաջիկա երկու հանդիպումները շատ կարևոր են: Մրցելու ենք թիմերի դեմ, որոնք պատրաստվում են Եվրոպայի առաջնությանը՝ նախապատրաստվելով սեպտեմբերին կայանալիք պաշտոնական հանդիպումներին: Երբ խաղում է ազգային հավաքականը, չկան ընկերական հանդիպումներ. բոլոր խաղերն էլ կարևոր են, քանի որ մենք ներկայացնում ենք ազգը և երկիրը: Հիմնական կազմի մի շարք ֆուտբոլիստներ այս անգամ բացակայում են ցուցակից: Մենք շատ լավ ենք ճանաչում այդ ֆուտբոլիստներին, մեծ հույսեր ենք կապում նրանց հետ և շատ կարևորում նրանց դերը, սակայն այս անգամ որոշել ենք հանգստի հնարավորություն տալ նրանց և գործի մեջ տեսնել մի քանի երիտասարդների: Կարծում եմ՝ սրանից ավելի լավ հնարավորություն չի կարող լինել նրանց համար: Հրավիրել ենք այն ֆուտբոլիստներին, որոնք իրենց լավ են դրսևորել ներքին առաջնությունում և ցանկանում ենք ստուգել նրանց կարողությունները Խորվաթիայի և Շվեդիայի կարգի հզոր հավաքականների դեմ խաղերում», - նշել է նա:\nՀայաստանի ազգային հավաքական հրավիրված ֆուտբոլիստների ամբողջական ցուցակը՝\nԴարպասապահներ\nԴավիթ Յուրչենկո – «Ալաշկերտ»\nԳրիգոր Մելիքսեթյան – «Արարատ»\nԱրման Ներսեսյան – ԲԿՄԱ\nՊաշտպաններ\nԿամո Հովհաննիսյան – «Կայրաթ» (Ղազախստան)\nՎարազդատ Հարոյան – «Աստանա» (Ղազախստան)\nԱնդրե Չալըշըր – «Ապոլոն Սմիրնիս» (Հունաստան)\nՏարոն Ոսկանյան – «Ալաշկերտ»\nՀակոբ Հակոբյան «Ուրարտու»\nԱլբերտ Խաչումյան – «Արարատ-Արմենիա»\nԴավիթ Տերտերյան – «Արարատ-Արմենիա»\nԿիսապաշտպաններ\nԳևորգ Ղազարյան - «Լամիա» (Հունաստան)\nՏիգրան Բարսեղյան - «Աստանա» (Ղազախստան)\nՎահան Բիչախչյան - «Ժիլինա» (Սլովակիա)\nԽորեն Բայրամյան - «Ռոստով» (Ռուսաստան)\nԷդուարդ Սպերցյան «Կրասնոդար» (Ռուսաստան)\nԱրտակ Գրիգորյան - «Ալաշկերտ»\nԿարեն Մուրադյան - «Արարատ»\nԱնգուլո Վբեյմար - «Արարատ-Արմենիա»\nԺիրայր Շաղոյան - ԲԿՄԱ\nԴավիդ Դավիդյան - «Ալաշկերտ»\nՀարձակվողներ\nՍարգիս Ադամյան - «Հոֆենհայմ» (Գերմանիա)\nԱրթուր Միրանյան - «Ուրարտու»  \nԿարեն Մելքոնյան -  «Ուրարտու»\nՀայաստանի ազգային հավաքականը հունիսին անցկացնելու է ընկերական 2 հանդիպում: Հունիսի 1-ին՝ ժամը 20:00-ին (Երևանի ժամանակով)՝ Վելիկա Գորիցայի Քաղաքային մարզադաշտում, կկայանա Խորվաթիա-Հայաստան, իսկ հունիսի 5-ին՝ ժամը 22։45-ին՝  Ստոկհոլմի «Ֆրենդս Արենա» մարզադաշտում՝ Շվեդիա-Հայաստան ընկերական հանդիպումը:\n"
}