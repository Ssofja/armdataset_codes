{
    "title": "ԱՄՆ կառավարությունը պատրաստ է մասնակի վերականգնել ԱՀԿ-ին հատկացվող ֆինանսավորումը\r\n |azatutyun.am|",
    "text": "azatutyun.am: Ամերիկյան կառավարությունը պատրաստ է մասնակի վերականգնել Առողջապահության համաշխարհային կազմակերպությանը (ԱՀԿ) հատկացվող ֆինանսավորումը:\nՍպիտակ տունը համաձայնել է ԱՀԿ-ին վճարել Չինաստանի հանգանակության չափով: Այս մասին հայտնել է ամերիկյան Fox News հեռուստաընկերությունը՝ վկայակոչելով կառույցի ղեկավարին ուղղված ԱՄՆ վարչակազմի նամակի պատճենը:\nՄեկ ամիս առաջ նախագահ Դոնալդ Թրամփը հայտարարել էր, թե սառեցնում է Առողջապահության համաշխարհային կազմակերպության ֆինանսավորումը՝ կառույցին մեղադրելով կորոնավիրուսի համաճարակի դեմ պայքարը ձախողելու մեջ:\nՀամաճարակի ամենաթեժ պահին աշխարհում առողջապահական ոլորտը համակարգող կառույցը ֆինանսավորումից զրկելու ԱՄՆ նախագահի որոշումը խորը մտահոգությունների տեղիք է տվել միջազգային հանրության շրջանում: ՄԱԿ-ի գլխավոր քարտուղար Անտոնիո Գուտերեշը, Վաշինգտոնի դաշնակիցները հորդորել էին վերանայել որոշումը:\nՄիացյալ Նահանգները այդ կազմակերպության խոշորագույն ֆինանսավորողն է, միայն անցած տարի ամերիկյան հանգանակությունը կազմել է 400 միլիոն դոլար, ինչը կառույցի ընդհանուր բյուջեի 15 տոկոսն է կազմում: Չինաստանի ֆինանսական լուման, օրինակ, մոտ տասն անգամ ցածր է:\n"
}