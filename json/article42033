{
    "title": "Հարցվածների մոտ 41 տոկոս մտադրված է մասնակցել հունիսի 20-ին իրականացվելիք ընտրություններին |armenpress.am|",
    "text": "armenpress.am: Հայաստանում իրականացված հարցման մասնակիցների 41.2 տոկոսը մտադրված է մասնակցել 2021 թվականի հունիսի 20-ին իրականացվելիք խորհրդարանական ընտրություններին:\nԱյս մասին մարտի 31 կայացած մամուլի ասուլիսի ընթացքում ասաց «GALLUP International Association»-ի Հայաստանում լիիրավ անդամ «Էմ Փի ՋԻ» ՍՊԸ տնօրեն Արամ Նավասարդյանը:\nԱրամ Նավասարդյանը նշեց, որ քաղաքացիներին խնդրել են պատասխանել հետևյալ հարցին. արդյոք պատրաստվո՞ւմ են մասնակցել 2021 թվականի հունիսի 20-ին իրականացվելիք խորհրդարանական ընտրություններին:\n«Միանշանակ մասնակցելու է» պատասխանել է հարցվածների 41.2 տոկոսը, ավելի շուտ մասնակցելու է 10.7 տոկոսը, ավելի շուտ չի մասնակցելու 15 տոկոսը, միանշնական չի մասնակցելու 15.9 տոկոսը: 17.2 տոկոսը դժվարացել է պատասխանել այս հարցին»,- ասաց Նավասարդյանը:\nՆավասարդյանի խոսքով` ՀՀ վարչապետ Նիկոլ Փաշինյանի հայտարարության մասին, համաձայն որի 2021 թվականի հունիսի 20-ին ՀՀ-ում նախատեսվում է իրականացնել արտահերթ խորհրդարանական ընտրություններ, տեղյակ է հարցվածների 92.5 տոկոսը, իսկ 7.5 տոկոսը տեղյակ չէ:\nՔաղաքացիներին խնդրել են պատասխանել նաև հետևյալ հարցին, թե ըստ ձեզ ներկայիս իշխանությունը Նիկոլ Փաշինյանի ղեկավարությամբ արդյոք կիրականացնի՞ արդար և թափանցիկ ընտրություններ:\n«Միանշանակ «այո» պատասխանել է 35.5 տոկոսը, ավելի շուտ «այո» 9 տոկոսը, ավելի շուտ «ոչ» 13.4 տոկոսը և միանշնական «ոչ» 29.7 տոկոսը: Դրական և բացասական տիրույթում պատասխանները նույն են: Դժվարացել է պատասխանել այս հարցին 13.5 տոկոսը»,- եզրափակեց Նավասարդյանը:\n"
}