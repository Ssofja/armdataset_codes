{
    "title": "ՆԱՏՕ-ն հարգում է Հայաստանի ընտրությունը․ Ջեյմս Ապատուրայ",
    "text": "ՆԱՏՕ-ն հարգում է Հայաստանի ընտրությունը։ Այս մասին ասել է ՆԱՏՕ գլխավոր քարտուղարի Հարավային Կովկասի գծով հատուկ ներկայացուցիչ Ջեյմս Ապատուրայը Երեւանում ընթացող կոնֆերանսում։\nԿոնֆերանսը տեղի է ունենում Հայաստանի Ֆրանսիական համալսարանում, այն կազմակերպվել է Հայաստանում Ֆրանսիայի դեսպանության աջակցությամբ։\nՆԱՏՕ ներկայացուցիչը շնորհավորել է Հայաստանին Ֆրանկոֆոնիայի միջազգային կազմակերպությունում նախագահելու եւ հանրապետությունում խաղաղ գործընթացների առիթով։ «Հանրապետության աշխարհաքաղաքական իրավիճակը բարդ է, իսկ տարածաշրջանը կարեւոր է դաշինքի համար»,- նշել է Ապատուրայը։\nՆա ընդգծել է, որ ՆԱՏՕ-ն հարգում է Հայաստանի ընտրությունը դաշնակիցներ ընտրելու հարցում՝ լինեն դրանք քաղաքական, թե տնտեսական։ «Մենք խնդիր չենք տեսնում ԵՏՄ-ին Հայաստանի անդամակցության եւ ՆԱՏՕ-ի հետ համագործակցության մեջ։ Այս հարցը երեկ քննարկվել է նախագահի եւ վարչապետի հետ։ ՆԱՏՕ-ում կարծում են, որ դաշինքի հետ համագործակցությունը բարձրացնում է տարածաշրջանի անվտանգությունը»,- նկատել է Ջեյմս Ապատուրայը։\nnews.am\n"
}