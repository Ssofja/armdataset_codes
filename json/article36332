{
    "title": "Պատվաստումները պարտադիր չեն և պարտադիր չեն կարող լինել. Նարեկ Զեյնալյան |armenpress.am|",
    "text": "armenpress.am: Վերջին տասն օրվա կտրվածքով Հայաստանի Հանրապետությունում դիտվում է կորոնավիրուսի դեպքերի կայուն աճ, որը պայմանավորված է վիրուսի մուտացիայով` «Դելտա» շտամով, որի վարակելիության աստիճանը շատ ավելի բարձր է:\nԱզգային ժողովի բարձր ամբիոնից այս մասին ասաց «Քաղաքացիական պայմանագիր» խմբակցության պատգամավոր, Առողջապահության եւ սոցիալական հարցերի մշտական հանձնաժողովի նախագահի թեկնածու Նարեկ Զեյնալյանը\n«Հաշվի առնելով դա՝ պատվաստումները պարտադիր չեն և պարտադիր չեն կարող լինել: Բայց և այնպես պետությունը կիրառում է որոշակի գործիքակազմ, որպեսզի բնակչությանը բերի պատվաստումների, որովհետև սա է միակ միջոցը համավարակի դեմ արդյունավետ պայքարի: Շատ եվրոպական երկրներում, ԱՊՀ երկրներում շատ ավելի խիստ մեթոդներ են կիրառվում՝ ընդհուպ մինչև հանրային վայրերի մուտքի արգելք, եթե անձը պատվաստված չէ»,- ասաց Զեյնալյանը:\nՊատգամավորի խոսքով` Հայաստանում կիրառվում են տարբեր գործիքներ, հնարավորություն են տալիս բնակչությանը որպես այլընտրանք որոշակի ժամանակահատվածը մեկ անցնել թեստավորում, եթե անձը չի ցանկանում պատվաստվել:\n«Այստեղ պարտադիր պատվաստման մասին խոսք լինել չի կարող: Եթե նույնիսկ դուք տեսնում եք ենթադրաբար մարդու իրավունքների որոշակի ոտնահարում, ապա նշեմ, որ հանրային առողջությունը շատ ավելի բարձր է, քան այդ ենթադրաբար մարդու իրավունքների ոտնահարումը: Եվ, այո, պետությունը պետք է շարունակի կիրառել որոշակի գործիքներ, որպեսզի բնակչությանը «ստիպի», բերի դեպի պատվաստումների, որպեսզի ունենանք առնվազն 50 տոկոս պատվաստվածություն բնակչության շրջանում, որպեսզի կարողանանք կառավարելի դարձնել համավարակի տարածումը»,- եզրափակեց Զեյնալյանը:\n"
}