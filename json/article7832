{
    "title": "Եվրամիությունը պատժամիջոցներ կսահմանի Բելառուսի 20 բարձրաստիճան պաշտոնյաների նկատմամբ |azatutyun.am|",
    "text": "azatutyun.am: Եվրամիությունը համաձայնել է պատժամիջոցներ սահմանել Բելառուսի 20 բարձրաստիճան պաշտոնյաների նկատմամբ՝ ընտրությունները կեղծելու և ցուցարարների նկատմամբ բռնություններ գործադրելու համար, հաղորդում է Associated Press գործակալությունը։\n«Մենք, ընդհանուր առմամբ, արդեն իսկ համաձայնության ենք եկել՝ ինչպես է կազմվելու և ով է լինելու ցուցակում», - ասել է Չեխիայի արտգործնախարար Թոմաս Պետրիչեկը։\nՀարցին՝ արդյո՞ք այդ ցուցակում լինելու է նաև Ալեքսանդր Լուկաշենկոյի անունը, դիվանագետը պատասխանել է․ - «Իմ համոզմամբ՝ այո, սակայն գուցե ոչ թե առաջին փուլում, այլ՝ ավելի ուշ, եթե մենք չտեսնենք որևէ առաջընթաց այս հարցում»։\nԵվրամիությունը հայտարարել էր, որ չի ճանաչում օգոստոսի 9-ի ընտրությունները, որոնց արդյունքներով՝ Լուկաշենկոն վեցերորդ անգամ անընդմեջ հռչակվել է նախագահ։ «Դրանք ոչ արդար էին, ոչ՝ ազատ»,-հայտարարել էր պաշտոնական Բրյուսելը։\n"
}