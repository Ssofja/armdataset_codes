{
    "title": "Մեղրիի քաղաքապետը Քննչական կոմիտեում է |1lurer.am|",
    "text": "1lurer.am: Մեղրիի քաղաքապետ Մխիթար Զաքարյանն այս պահին Քննչական կոմիտեում է, կատարվում են քննչական գործողություններ։ Նա կոմիտե է հրավիրվել խուլիգանության ու իշխանության ներկայացուցչի նկատմամբ բռնություն գործադրելու հոդվածներով հարուցված քրեական գործի շրջանակում, այս մասին հայտնել են իրավապահ կառույցից։\nՔննչական կոմիտեից, սակայն, դեռ չեն հստակեցնում, թե ինչ կարգավիճակ ունի Զաքարյանը։\nԵրեկ վարչապետի այցից հետո կոմիտեն հայտարարել էր, որ հարուցվել են մի շարք քրեական գործեր՝ տեղի ունեցած միջադեպերի կապակցությամբ։\nԱգարակում և Մեղրիում ցուցարարների շարքում էր նաև Մեղրիի քաղաքապետ, նախկին Հանրապետական Մխիթար Զաքարյանը, որն, ըստ մամուլում շրջանառվող լուրերի, համակարգել է ցույցերը:\nՄեղրիի քաղաքապետին բերման ենթարկելու դեպքին է այսօր անդրադարձել փոխոստիկանապետ Արա Ֆիդանյանը։\nԿառավարությունում ճեպազրույցի ժամանակ նա հայտնել է, որ հանցագործության ակնհայտ դեպքի փաստով է պայմանավորված Մխիթար Զաքարյանին բերման ենթարկելը։\nՈստիկանության պետի տեղակալը հերքել է լուրերը, թե երեկ 100-ից ավելի սյունեցի է բերման ենթարկվել, ըստ Ֆիդանյանի, խոսքը 2-3 անձի մասին է։ Ֆիդանյանն անդրադարձել է նաև երեկ Սյունիքում ոստիկանության գործողություններին։\n"
}