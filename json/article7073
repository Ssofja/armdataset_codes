{
    "title": "Վալերիյ Օսիպյանն ընդունեց Հայաստանում ԵՄ պատվիրակության ղեկավարին",
    "text": "Ապրիլի 2-ին ՀՀ ոստիկանության պետ Վալերիյ Օսիպյանն ընդունեց Հայաստանում ԵՄ պատվիրակության ղեկավար, դեսպան Պյոտր Սվիտալսկիին: Ողջունելով դեսպանին՝ Վալերիյ Օսիպյանը բարձր գնահատեց Հայաստանի և Եվրամիության սերտ համագործակցությունը և ներկայացրեց ոստիկանությունում ընթացող բարեփոխումների մանրամասներ:\nԽոսվեց ճանապարհային ոստիկանության բալային համակարգի ներդրման և Երևանում նոր ստեղծվելիք շարժական պարեկային ծառայության մասին:ՀՀ ոստիկանության պետը նշեց, որ այս ուղղությամբ շարունակվում են իրականացվել համապատասխան աշխատանքներ՝ արդյունավետ և որակյալ ստորաբաժանում ունենալու համար:Պյոտր Սվիտալսկին շնորհակալություն հայտնելով ջերմ ընդունելության համար՝ ողջունեց ոստիկանությունում բարեփոխումներն ու դրանք կյանքի կոչելու համար աջակցություն հայտնեց:\nԴեսպանը նշեց, որ վերջին շրջանում նկատելի են ոստիկանությունում դրական փոփոխությունները: Դրա շնորհիվ է նաև, որ էականորեն մեծացել է հասարակության վստահությունը ոստիկանության հանդեպ:\nԿողմերը քննարկեցին փորձի փոխանակման, շարժական պարեկային ծառայության թեմայով եվրոպական երկրների համապատասխան մասնագետների մասնակցությամբ դասընթացներ կազմակերպելու, ստորաբաժանման ծառայողների վերապատրաստման, հանդերձավորման և սպառազինության վերաբերյալ հարցեր: Հանդիպմանը քննարկվեցին փոխադարձ հետաքրքրություն ներկայացնող այլ հարցեր ևս:\n"
}