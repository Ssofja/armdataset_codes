{
    "title": "Ավինյանը ներկայացրել է արտակարգ դրության ընթացքում կիրառվող սահմանափակումներում արված փոփոխությունների ցանկը",
    "text": "ՀՀ պարետ, փոխվարչապետ Տիգրան Ավինյանն իր ֆեյսբուքյան էջում գրել է.\n«Նոր որոշմամբ մայիսի 18-ից ուժի մեջ են մտնելու արտակարգ դրության ընթացքում կիրառվող սահմանափակումներում մի շարք փոփոխություններ։\nՄասնավորապես՝\nՎերացվելու է հանրային տրանսպորտի գործունեության արգելքը: Նշեմ, որ hանրային տրանսպորտով երթևեկությունը թույլատրվելու է բացառապես անհատական պաշտպանության միջոցներով՝ դիմակով և ձեռնոցներով:\nՎերաբացվելու են առևտրի իրականացման վայրերը:\nՀանվելու է հանրային սննդի ոլորտում միայն բացօթյա տարածքում գործունեություն իրականացնելու սահմանափակումը:\nՄարզասրահների աշխատանքի արգելքը նույնպես կհանվի:\nՎերաբացվելու են բացօթյա պատմամշակութային վայրերը:\nՀանվելու է մշակութային ստեղծագործական խմբերի գործունեության սահմանափակումը, սակայն բացառապես փոքր խմբերով փորձերի համար:\nԹույլատրվելու է նախադպրոցական կրթությունը, այսինքն մանկապարտեզները կկարողանան գործել:\nԿանոններ\nՎերաբացվող բոլոր ոլորտների համար սահմանվելու են հստակ անվտանգության կանոններ, որոնց պահպանմամբ է միայն հնարավոր գործունեության իրականացումը:\nՊարտադիր է լինելու մարդկանց մոտ պաշտպանիչ դիմակի առկայությունը հանրային բաց տարածքներում:\nՀանրային միջոցառումներին մասնակիցների քանակը սահմանվելու է առավելագույնը 5 հոգի:\nԿանոնները չպահպանելու դեպքում կիրառվելու են օրենքով սահմանված պատասխանատվության միջոցներ:\nՄանրամասները՝ https://www.gov.am/files/docs/4049.pdf»։\n"
}