{
    "title": "«Գառնի» պատմամշակութային արգելոց-թանգարանում «փարթի» չի կազմակերպվել. ԿԳՄՍՆ ՊՈԱԿ-ի պարզաբանումը",
    "text": "ՀՀ Կրթության, գիտության, մշակույթի և սպորտի նախարարության «Պահպանության ծառայություն» ՊՈԱԿ-ը պարզաբանում է տարածել երեկ երեկոյան համացանցում հայտնված տեսանյութի վերաբերյալ, որում նշվում էր, թե որոշ մարդիկ փարթի են կազմակերպել «Գառնի» պատմամշակութային արգելոց-թանգարանում: ՊՈԱԿ-ի լրատվության բաժինը հերքում է այդ լուրերը:\n«Սոցիալական ցանցում տարածվել է տեսանյութ, իբրև թե «Գառնի» պատմամշակութային արգելոց-թանգարանում փարթի է անցկացվում։ Հայտնում ենք, որ արգելոց-թանգարանում նկարահանվում է ապրիլյան քառօրյա պատերազմին նվիրված «Ապրիլ» ֆիլմը։ Ըստ ֆիլմի տնօրեն Դիաննա Ավետիսյանի՝ նկարահանվել է մի դրվագ, որտեղ ներկայացվել է գլխավոր հերոսի` միջազգային ջութակահարների մրցույթին մասնակցելու դրվագը»,- նշված է հայտարարությունում:\nՊՈԱԿ-ի լրատվության բաժինը հավելել է, որ ֆիլմի գլխավոր պրոդյուսերը և գլխավոր դերակատարը Ալեքսանդր Խաչատրյանն է։ Այն նկարահանվում է անվճար հիմունքներով, մի խումբ պրոֆեսիոնալների նախաձեռնությամբ։\n"
}