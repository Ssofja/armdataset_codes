{
    "title": "Ռուսաստանում շարունակվում են «Ազատություն Նավալնիին» խորագրով ցույցերը․ ձերբակալվել է Ալեքսեյ Նավալնիի կինը",
    "text": "Ռուսաստանում շարունակվում են «Ազատություն Նավալնիին» խորագրով ցույցերը։ Մոսկվայում ձերբակալվել է Ալեքսեյ Նավալնիի կինը։ Այս մասին Յուլիա Նավալնին հայտնել է իր Instagram-ի պաշտոնական էջով։\nՀունվարի 23-ին Ռուսաստանի տարբեր քաղաքներում սկսվեցին ցույցեր՝ ռուս քաղաքական գործիչ Ալեքսեյ Նավալնիին ազատ արձակելու պահանջով։ Հիշեցնենք, որ Նավալնին ձերբակալվել էր հունվարի 17-ին՝ Բեռլինից Մոսկվա վերադառնալուց անմիջապես հետո։\nԱռաջին ցույցերը սկսվել են Ռուսաստանի արևելյան քաղաքներում՝ Վլադիվոստոկում, Խաբարովսկում, Յակուտսկում։\nՇաբաթ առավոտյան Նովոսիբիրսկում ձերբակալվեց քաղաքային խորհրդի պատգամավոր Սերգեյ Բոյկոն՝ տարածաշրջանում Նավալնիի շտաբի պետը։\nՏեղական ժամանակով 13:00-ից ցույցեր սկսվեցին նաև Եկատերինբուրգում և Սանկտ Պետերբուրգում։\nԸստ ռուսական ОВД-Инфо կայքի՝ Մոսկվայի ժամանակով 19:30-ի դրությամբ ձերբակալված ցուցարարների թիվը հասել է 1955-ի։\nԸստ բրիտանական Reuters պարբերականի հաշվարկների՝ Մոսկվայի կենտրոնում հավաքվածների թիվը հասել է 40.000-ի։ Մինչդեռ Ռուսաստանի Ներքին գործերի նախարարությունը հայտնել է 4.000 ցուցարարների մասին։\nՌուսաստանում ԱՄՆ-ի դեսպանատունը Twitter-ի պաշտոնական էջում տարածել է հայտարարություն, որտեղ անդրադարձել է ձերբակալություններին՝ նշելով, որ ԱՄՆ-ն սատարում է մարդկանց՝ խաղաղ ցույցերին մասնակցելու և ազատ արտահայտվելու իրավունքները, իսկ Ռուսաստանի իշխանությունների քայլերն ուղղված են այդ իրավունքների ճնշմանը։\nՀավելենք, որ նախօրեին Ռուսաստանի Քննչական կոմիտեն քրեական գործ է հարուցել անչափահասներին ապօրինի գործողություններում ներգրավելու դեպքի առթիվ: Հաղորդագրության մեջ մասնավորապես նշվում է, որ Նավալնիի կողմնակիցները սոցիալական կայքերում տեղադրում են հրապարակումներ՝ անչափահասներին կոչ անելով մասնակցել արգելված հավաքների Մոսկվայում և Ռուսաստանի այլ քաղաքներում։\nԹարգմանիչ՝ Լյուսի Մանվելյան\n"
}