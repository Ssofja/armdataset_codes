{
    "title": "2020 թվականի սուբվենցիոն ծրագրի շրջանակում Կարբի համայնքում կհիմնադրվի ՏՏ դպրոց",
    "text": "Կորոնավիրուսային համավարակը չի խոչընդոտում Արագածոտնի մարզի համայնքների տնտեսական և սոցիալական ենթակառուցվածքների զարգացմանն ուղղված 2020 թվականի սուբվենցիոն ծրագրերի իրականացման ընթացքը: Այս մասին հայտնում է Արագածոտնի մարզպետարանը։Հայտերի գնահատման միջգերատեսչական հանձնաժողովի հավանությանն է արժանացել «Կարբի համայնքում ՏՏ դպրոցի և ուսումնական կենտրոնի հիմնադրման համար շինության ձեռքբերում» ծրագիրը:ՏՏ ոլորտում հաջողություններ նվաճած կարբեցիները հնարավորություն կունենան հենց իրենց համայնքում զարգացնել գիտելիքները՝ վեբ ծրագրավորման, հավելվածների ու կայքերի ստեղծման, ինչպես նաև ոլորտային այլ դասընթացների շնորհիվ: ՏՏ դպրոցը նախատեսված է լինելու շուրջ 100 աշակերտի համար: Ընդունվել կարող են ոչ միայն Կարբի համայնքի, այլև մյուս համայնքների` ինֆորմացիոն տեխնոլոգիաների նկատմամբ հետաքրքրություն ունեցողները:Շինությունը ձեռք բերելուց հետո այն կկահավորվի ժամանակակից չափանիշներին համապատասխան, ուսումնական պլանը ևս կմշակվի ըստ ոլորտում առկա ստանդարտների: Մի հատվածը առանձնացած է լինելու մշակութային գործունեության համար, որտեղ տեղակայվելու է նաև գրադարան:Ծրագիրն իրականացվում է ՀՀ կառավարության (40%) և Կարբի համայնքի (60%) համաֆինանսավորմամբ՝ ՀՀ տարածքային կառավարման և ենթակառուցվածքների նախարարության և Արագածոտնի մարզպետարանի հետ համատեղ:Արագածոտնի մարզի համայնքների կողմից ներկայացված և հավանության արժանացած մյուս ծրագրերի մասին լրացուցիչ տեղեկատվություն կտրամադրվի:Սուբվենցիոն ծրագրերի շրջանակներում համայնքային նշանակության խնդիրները լուծելու մասին որոշումը կայացվել է տվյալ համայնքի ավագանու կողմից՝ հաշվի առնելով բնակիչների կարծիքը և խնդիրների առաջնահերթությունը:\n"
}