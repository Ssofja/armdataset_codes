{
    "title": "«Sella» ապրանքանիշի ալկոգելում 96-տոկոսանոց բժշկական սպիրտ է օգտագործվում. «ԳՌՕՄ» ՍՊԸ-ի պարզաբանումը |hetq.am|",
    "text": "hetq.am: «ԳՌՕՄ» ՍՊԸ-ն պարզաբանում է ներկայացրել «Sella» ապրանքանիշով արտադրած իրենց ալկոգելում անհայտ ծագման սպիրտ օգտագործելու և ցածր գնով շուկա հանելու մեր հրապարակմանը: Ընկերությունը նշում է, որ «Sella» ապրանքանիշը, որպես ալկոգելի հումք, օգտագործում է մաքուր բժշկական սպիրտ` 96 %-անոց:\n«ԳՌՕՄ» ՍՊԸ-ն ներկայացրել է սպիրտի ձեռքբերման հաշիվ-ապրանքագիրը, որտեղ նշվում է, որ ընկերությունը Չարենցավանի «Լիզին» ԲԲԸ-ից մեկ լիտր 96-տոկոսանոց բժշկական սպիրտը ձեռք է բերել 825 դրամով:\nՄեր դիտարկմանը, թե ինչու այդ մասին մակնշման վրա գրված չէ, այլ նշված է 75 % ալկոհոլ, ընկերության ներկայացուցիչն ասաց, որ այն կավելացվի նաև մակնշման վրա:\nԵրեկ ալկոգել արտադրողներից մեկն ահազանգ էր հնչեցրել, որ որոշ արտադրողներ անհասկանալի պարունակությամբ ալկոգելեր են վաճառքի հանել ցածր գներով, որոնք, սպիրտի ներկայիս արժեքի պայմաններում, չեն կարող արտադրվել և իրացվել այդ արժեքով:\n"
}