{
    "title": "Կառավարությունը «Երեխաների քաղաք» ծրագրի համար անհատույց հողամասեր կհատկացնի |hetq.am|",
    "text": "hetq.am: «Հայկական Կարիտաս» բարեսիրական հասարակական կազմակերպության ֆինանսական միջոցներով նախատեսվում է Շահումյան համայնքի 14.9 հա և Տափերական համայնքի 10.2 հա հողամասերի վրա իրականացնել «Երեխաների քաղաք» ծրագիրը (ստեղծարար կենտրոն): Կառավարությունը հունիսի 17-ի նիստում հավանություն տվեց համայնքային սեփականություն հանդիսացող հողամասերը նվիրաբերության պայմանագրով անհատույց սեփականության իրավունքով տրամադրելուն։\n«Հայկական Կարիտաս» բարեսիրական հասարակական կազմակերպության կողմից 20 մլն ԱՄՆ դոլարին համարժեք դրամ արժողությամբ իրականացվող «Երեխաների քաղաք» ծրագիրը որակվել է որպես բարեգործական ծրագիր:\n«Երեխաների քաղաքը» նախատեսված է որպես ոչ ֆորմալ կրթության օղակ, ստեղծարար կենտրոն, որտեղ 14 տարեկանից բարձր դեռահասներն ու երիտասարդները Հայաստանի ամբողջ տարածքից կարող են ստանալ մասնագիտացում (հիմնականում՝ արհեստագործական) և կյանքի հմտություններ։ Կենտրոնը մատչելի միջավայր է ապահովելու կրթության առանձնահատուկ պայմանների կարիք ունեցող անձանց համար, ինչը կնպաստի ոչ ֆորմալ ուսուցման գործընթացում ներառականության ապահովմանը։\nՏափերական համայնքում գտնվող 10.2 հա հողամասը գյուղատնտեսական նպատակային նշանակության վարելահող է, որտեղ, ըստ ծրագրի, նախատեսվում է իրականացնել բազմամյա տնկարկների հիմնում, ջերմոցային տնտեսության, պտուղ-բանջարի վերամշակման (չորանոցների) կառուցում և այլն:\n"
}