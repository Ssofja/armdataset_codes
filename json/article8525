{
    "title": "Բելառուսի ընդդիմադիր գործիչներին բռնի ուժով արտաքսել են երկրից. Ուկրաինայի ՆԳՆ\r\n |shantnews.am|",
    "text": "shantnews.am: Բելառուսցի ընդդիմադիր գործիչներ Անտոն Ռոդնենկովի և Իվան Կրավցովի ելքը Բելառուսից եղել է բռնի արտաքսում։ Корреспондент պարբերականի փոխանցմամբ՝ այս մասին հայտարարել է Ուկրաինայի ներքին գործերի փոխնախարար Անտոն Գերաշչենկոն։\n\n«Իմ կողմից ավելացնում եմ՝ դա չի եղել կամավոր մեկնում։ Դա եղել է սեփական երկրից բռնի արտաքսում։ Մարիա Կոլեսնիկովային չի հաջողվել արտաքսել Բելառուսից, որովհետև այդ խիզախ կինը միջոցներ է ձեռնարկել իրեն սահմանից այն կողմ անցկացնելու քայլերի դեմ։ Նա մնացել է Բելառուսի Հանրապետության տարածքում․․․ Նրա կյանքի և առողջության ողջ պատասխանատվությունը կրում է անձամբ Ալեքսանդր Լուկաշենկոն»,- գրել է փոխնախարարը Facebook-ի իր էջում։\n\nИнтерфакс-Украина լրատվամիջոցը հաղորդում է, որ Կոլեսնիկովան չի հատել Ուկրաինայի հետ սահմանը, քանի որ բռնի արտաքսման ժամանակ պատռել է իր անձնագիրը, ուստի ուկրաինացի սահմանապահները նրան չեն թողել Ուկրաինայի տարածք։\nՄիևնույն ժամանակ Բելառուսի Պետական սահմանային կոմիտեն հայտարարել է, որ Ռոդնենկովին և Կրավցովին ձերբակալել են Ուկրաինայի տարածքում։ Ուկրաինական սահմանապահները ընդդիմադիր գործիչների ձերբակալության մասին ոչինչ չեն հաղորդում։\nՀիշեցնենք՝ սեպտեմբերի 7-ին տեղեկություններ էին տարածվե, որ Միսնկի կենտրոնում առևանգել են Համակարգող խորհրդի անդամ Մարիա Կոլեսնիկովային։ Նրա հետ միասին անհետացել էին նաև Կրավցովը և Ռոդնենկովը։\n"
}