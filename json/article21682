{
    "title": "«Իմ քայլն» առաջարկում է ընդլայնել պատգամավորական էթիկան քննող հանձնաժողովի լիազորությունները և նախատեսել կարգապահական պատասխանատվության միջոց |hetq.am|",
    "text": "hetq.am: Խորհրդարանական «Իմ քայլը» խմբակցությունն առաջարկում է «Ազգային ժողովի կանոնակարգ» սահմանադրական օրենքում պատգամավորական էթիկայի հարցերը քննող հանձնաժողովի լիազորություններն ընդլայնող փոփոխություններ: Գործող օրենքով` էթիկայի հանձնաժողովը ժամանակավոր է, այն կարող է ստեղծվել կոնկրետ միջադեպը քննելու նպատակով, որի գործունեության ժամկետը մինչև երկու ամիս է: Առանցքային փոփոխություններից է այն, որ ԱԺ նախագահը, էթիկայի հանձնաժողովի եզրակացության հիման վրա, օրենքով նախատեսված կարգապահական պատասխանատվության միջոց կարող է կիրառել պատգամավորի նկատմամբ:\nԱռաջարկվող փոփոխությունները\nԸստ նախագծի` էթիկայի հանձնաժողովը ստեղծվում է ԱԺ առաջին նստաշրջանում, ինչպես նաև յուրաքանչյուր հերթական նստաշրջանի առաջին հերթական նիստում, խմբակցության առաջարկությամբ, ապա ԱԺ որոշմամբ և գործում է մինչև նույն գումարման խորհրդարանի հաջորդ էթիկայի հանձնաժողովի ստեղծումը:\nՀանձնաժողովի անդամների թիվը սահմանվում է խորհրդարանի որոշմամբ:\nԽմբակցությունն էթիկայի հանձնաժողովում ունի առնվազն մեկ պատգամավոր ներկայացնելու իրավունք, հանձնաժողովի նախագահը և տեղակալը նշանակվում են էթիկայի հանձնաժողովի անդամների թվից` խմբակցությունների ներկայացմամբ: Հանձնաժողովի նախագահի պաշտոնը հաջորդիվ զբաղեցնելու իրավունքը պատկանում է մեծաթիվ ընդդիմադիր և կառավարող խմբակցություններին:\nՀանձնաժողովի լիազորությունները\nՀանձնաժողովը եզրակացություն է տալիս Ազգային ժողովի պատգամավորի գործունեության երաշխիքների մասին» օրենքի 3-րդ հոդվածով սահմանված պատգամավորական էթիկայի կանոնները խախտելու, պատգամավորի շահերի բախման վերաբերյալ հայտարարությամբ հանդես գալու «Ազգային ժողովի պատգամավորի գործունեության երաշխիքների մասին» օրենքի 4-րդ հոդվածով սահմանված պահանջները չկատարելու վերաբերյալ:\n Էթիկայի հանձնաժողովը կարող է՝\n1) դիմել պետական և տեղական ինքնակառավարման մարմիններ ու պաշտոնատար անձանց՝ պահանջելով իր իրավասության ոլորտին վերաբերող անհրաժեշտ տեղեկություններ:\n2) դիմել պետական և տեղական ինքնակառավարման մարմիններ ու պաշտոնատար անձանց՝ հանձնաժողովում քննարկվող հարցի փաստական հանգամանքների ուսումնասիրման համար՝ պատվիրելով փորձաքննություններ, և ստանալ դրանց արդյունքում կազմված եզրակացությունները.\n3) հանձնաժողով հրավիրել իրավասու պաշտոնատար անձանց, ինչպես նաև այն անձանց, որոնք ներկայացրել են հանձնաժողովի իրավասության ոլորտին վերաբերող տեղեկություններ:\nԷթիկայի հանձնաժողով կարող է դիմել յուրաքանչյուր ոք: Դիմումը ներկայացվում է գրավոր և պետք է պարունակի դիմողի անունը, ազգանունը, իրավաբանական անձի դեպքում՝ նրա լրիվ անվանումը, դիմողի հասցեն, իրավաբանական անձի դեպքում՝ գտնվելու վայրը, ինչպես նաև այն պատգամավորի անունը, ազգանունը, որին վերաբերում է դիմումը:\nՆախագծի հիմնավորման մեջ նշվում է, որ յոթերորդ գումարման խորհրդարանի երեք նստաշրջանների ընթացքում պատգամավորական էթիկան քննող որևէ ժամանակավոր հանձնաժողով չի ձևավորվել:\n«7-րդ գումարման 3 նստաշրջանների ընթացքում ԱԺ-ն որևէ էթիկական հարցի չի անդրադարձել, որևէ վարույթ չի իրականացրել: Դա այն պարագայում, երբ մի քանի առանցքային հարցերի շուրջ խորհրդարանական քննարկումները չափազանց բուռն ընթացք են ունեցել` ուղեկցվելով էթիկական նորմերի խախտումներով կամ այնպիսի դրսևորումներով, որոնք առնվազն պատգամավորի վարքականոնի խախտման հավանականության առումով քննարկման առարկա կարող էին դառնալ»,-նշվում է նախագծում:\nԸստ քաղաքական մեծամասնության` էթիկայի նորմերի հնարավոր խախտման դեպքով վարույթի հարուցումը քաղաքականացված է` ժամանակավոր հանձնաժողովի կարգավիճակ տալու մոտեցմամբ պայմանավորված: Նշվում է, որ գործող օրենքով հանձնաժողովի գործունեության արդյունքում կազմված եզրակացությունը որևէ կարգապահական կամ այլ բնույթի պատասխանատվության միջոցի չի հանգեցնում և ընդամենը տեղադրվում է խորհրդարանի կայքում:\nՆախագծում նշվում է նաև միջազգային փորձի մասին, ըստ որի եվրոպական զարգացած երկրներից շատերում գործում է պատգամավորական էթիկայի հարցերով մշտական հանձնաժողով: Նշվում է Մեծ Բրիտանիայի խորհրդարանի Բարեվարքության կանոնների հանձնաժողովի մասին, որի դեպքում լուրջ կամ կրկնակի էթիկայի խախտումներ կատարելու դեպքում նախագահը կարող է ձեռնարկել մեկ կամ մի քանի միջոցառում` խոսքի իրավունքի ժամանակավոր զրկում, միջնորդություն ստորագրելու իրավունքի ժամանակավոր զրկում:\nՆշենք, որ նոր կարգավորմամբ երկարացվել է էթիկայի հարցերով հանձնաժողովի գործունեության ժամկետը, ընդլայնվել դիմողների դիմողների շրջանակը, հստակեցվել դիմումին ներկայացվող պահանջները, հանձնաժողովի կազմավորման և գործունեության կարգը: Ըստ նախագծի համահեղինակների` այս կերպ հնարավոր կլինի էթիկայի հարցերով հանձնաժողովը դարձնել առավել գործուն` բացառելով կախվածությունը որևէ քաղաքական ուժից:\nՄիջադեպեր, որոնք չհանգեցրին էթիկայի հանձնաժողովի ստեղծման\nՉնայած չոթերորդ գումարման խորհրդարանը ընդամենը երեք նստաշրջան է գործել, այսինքն` 2019-ի հունվարից մինչ այժմ, սակայն մի քանի միջադեպեր խորհրդարանի դահլիճում արդեն գրանցվել են: Առանձնացնենք դրանցից առավել քննարկվածները:\nԱվելին՝ hetq.am-ում\n"
}