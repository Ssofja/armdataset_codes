{
    "title": "Ես երդվել էի Արթուր Մկրտչյանի շիրիմին. Արցախի նախագահը՝ ԼՂ ԳԽ առաջին նախագահի եւ Ուրֆանյանի պարգեւների մասին |armtimes.com|",
    "text": "armtimes.com: Այսօր Լեռնային Ղարաբաղի Հանրապետության Գերագույն խորհրդի առաջին նախագահ Արթուր Մկրտչյանին և Արցախի Հանրապետության պաշտպանության բանակի N զորամասի 4-րդ հրաձգային վաշտի հրամանատար, կապիտան Արմենակ Ուրֆանյանին հետմահու «Արցախի հերոս» բարձրագույն կոչում շնորհելու պարգևներ հանձնվեցին  հանդիսավոր պայմաններում:\nՊարգեւատրման արարողության վերջում ելույթ ունեցավ Արցախի նախագահ Արայիկ Հարությունյանը: Ելույթն ամբողջությամբ ներկայացնում ենք ստորեւ.\nՀայաստանի Հանրապետության մեծարգո վարչապետ,\nԱրթուր Մկրտչյանի եւ Արմենակ Ուրֆանյանի ընտանիքի հարգարժան անդամներ,\nՀարգելի ներկաներ,\nԱյսօր կարեւոր եւ խորհրդանշական օր է մեր ժողովրդի կյանքում եւ կրկնակի կարեւոր ու խորհրդանշական՝ որպես Արցախի Հանրապետության նախագահի: Դեռեւս ապրիլի 14-ին, նախագահական ընտրությունների օրը, քվեարկության գնալուց առաջ ես այցելեցի արցախյան ազգային-ազատագրական շարժման աննկուն մարտիկ, քաղաքական ու պետական գործիչ, Լեռնային Ղարաբաղի գերագույն խորհրդի առաջին նախագահ Արթուր Մկրտչյանի շիրիմին: Եվ որպես յուրատեսակ երդում, խոստացա ընտրվելու դեպքում խոստացա անել առավելագույնը՝ նրա կիսատ թողած գործը շարունակելու, նրա վեհ գաղափարները կյանքի կոչելու եւ մեր բոլորի երազած հայրենիքը կերտելու համար:\nԴա երդում էր ինչպես Արթուր Մկրտչյանի, այնպես էլ մեր հայրենիքի համար իրենց կյանքը զոհաբերած մեր բոլոր հայորդիների առջեւ:\nՄեր ժողովրդի համար ճակատագրական ու վճռորոշ պահին նրանք ստանձնեցին հսկայական պատասխանատվություն՝ կանգնելով առաջնագծում եւ քաջ գիտակցելով, որ զոհասեղանին դրված է ամենաթանկը՝ սեփական կյանքը:\nՀարգելի բարեկամներ, օգոստոսի 27-ին ես ստորագրել եմ հրամանգիր՝ Արթուր Մկրտչյանին եւ  Արցախի Հանրապետության պաշտպանության բանակի N զորամասի 4-րդ հրաձգային վաշտի հրամանատար, կապիտան Արմենակ Ուրֆանյանին հետմահու, պահեստազորի ենթասպա  Վահրամ Թամրազյաին  եւ հայրենիքին մատուցած ծառայությունների համար սփյուռքահայ հրամանատար  Հովսեփ Հովսեփյանին «Մարտական խաչ» առաջին աստիճանի շքանշանով պարգեւատրելու մասին:\nԿարծում եմ, այս պարգեւատրումը խորհրդանշական է նաեւ այն իմաստով, որ իր մեջ յուրահատուկ կերպով ամփոփում է հայրենիք, այսինքն՝ Հայաստան-Արցախ-սփյուռք անխախտ կապը: Մենք հաղթել ենք այդ միասնականության շնորհիվ:\nԵվ պատահական չէ, որ այս հրամանագրերը ես ստորագրել եմ Արցախի Հանրապետության հռչակման հերթական տարեդարձի կապակցությամբ, որովհետեւ հայրենիքին մատուցած նրանց ծառայությունները բացառիկ են եւ արժանի գնահատանքի:\nԱյսօր մենք մեր խոնարհումն ենք բերում մեր ժողովրդի հերոս զավակներին, նրանք միշտ մեզ հետ են եւ առաջնորդում են մեզ մեր բոլոր ձեռնարկումներում: Նրանց կատարծ գործը հայրենասիրության վառ օրինակ է եւ լավագույն դաս հետագա սերունդների համար:\nՄեր խոնարհումն ենք բերում նաեւ մեր հերոսների ծնողներին, որ դաստիարակել են հայրենիքի նվիրյալներ: Վստահ եղեք, պետությունը միշտ ձեզ հետ է եւ ձեր կողքին:\nՄեր խոնարհումը նաեւ նրանց, որոնք այսօր էլ շարունակում են իրենց անգնահատելի ներդրումն ունենալ Արցախի զարգացման եւ զորացման գործում: Շնորհակալություն ձեզ:\nԵվ քանի որ պարգեւատրման այս արարողությունը տեղի է ունենում Արցախի կարեւորագույն տոնի՝ Արցախի Հանրապետության տոնի նախաշեմին, իմ շնորհակալությունն եմ հայտնում ՀՀ վարչապետին: \n"
}