{
    "title": "«Պարենային շտապ օգնություն»-ը Գյումրիում ծանրոց է հասցրել 50 ընտանիքի, 25-ը տրվել է «Թռչունյան տան» նախկին սաներին\r\n |armtimes.com|",
    "text": "armtimes.com: Մարտի 28-ից Գյումրիում մեկնարկած «Պարենային շտապ օգնություն» ծրագրին անցած յոթ օրում առցանց դիմել է 1646 ընտանիք: Բոլորի տվյալներն ուսումնասիրվել է ծրագրային թիմի կողմից, յուրաքանչյուրին ցուցաբերվել անհատական մոտեցում: Հնարավորինս հստակեցվել է ընտանիքի կարիքը: Այս մասին ասաց «Սոցիալական շտապօգնություն» ծրագրի մամուլի պատասխանատու Լենա Հովհաննիսյանը:\nԸստ Հովհաննիսյանի, արդեն ուսումնասիրված դիմումներից մերժվել է 262-ը եւ հաստատվել 50-ը: Եվս 84 ընտանիք սպասման մեջ է: «Սրանք այն ընտանիքներն են, որոնք մասամբ են համապատասխանում ծրագրի չափորոշիչներին: Ծրագրային թիմը որոշել է նման ընտանիքներին պարենային փաթեթներ տրամադրել միայն այն ժամանակ, երբ հիմնական շահառու ընտանիքները կլինեն ամբողջապես բավարարված»,- իրենց գործունեւության սկզբունքը ներկայացրեց պատասխանատուն:\nԾրագրի շրջանակներում սոցիալական աջակցության պարենային զամբյուղը, որը տրվում է ընտանիքին ծանրոցի տեսքով, ներառում է մեկ շաբաթվա հաշվարկով պարենային ապրանքներ։ 4 հոգու համար նախատեսված յուրաքանչյուր ծանրոցում առկա են 10-ից 12 հազար դրամի ապրանք:\nՀաստատված 50 դիմումների տերերն արդեն ստացել են իրենց հասանելիք ծանրոցները: 50 ծանրոցից 25-ը տրվել է Գյումրու «Թռչունյան տան» լուծարումից հետո ընտանիք վերադարձած երեխաների ծնողներին:\n«Պարենային շտապ օգնություն» ծրագրի շրջանակներում Գյումրու սուպերմարկետներում և մեծ խանութներում տեղադրվել են նաև ծրագրի տարբերանշաններով սայլականեր ու արկղեր, որտեղ քաղաքացիները պարենի տեսքով աջակցություն են ցուցաբերում առկա իրավիճակով պայմանավորված եկամուտներից զրկված կարիքավոր ընտանիքներին: Սուպերմարկետներից ստացվել է 55 փաթեթ, եղել է նաեւ 600․000 դրամի հասնող աջակցություն՝ մթերքի տեսքով:  \n«Պարենային շտապ օգնություն» ծրագրի ֆինանսաական հաշվին արդեն փոխանցվել է 1 մլն 339 հազար ՀՀ դրամ: \n"
}