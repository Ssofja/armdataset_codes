{
    "title": "Արցախի խորհրդարանի 4 կուսակցություններ պահանջում են Արայիկ Հարությունյանի հրաժարականը",
    "text": "Հայաստանի Հանրապետության քաղաքական իշխանությունից, մեր ժողովրդի համար ճակատագրական այս օրերին, սեփական իշխանությունը պահելու նպատակով եւ սխալները ուրիշի վրա բարդելու փոխարեն, անհապաղ դադարեցնել ժողովրդի միասնականությունը խաթարող ցանկացած գործողություն, զերծ մնալ երկրում ներքին թշնամու փնտրտուքներից: Այս մասին հայտարարություն են տարածել Արցախի Հանրապետության Ազգային Ժողովի կուսակցությունները։\nՀայտարարության մեջ, մասնավորապես, ասվում է.\n«Սիրելի հայ ժողովուրդ,\n2020 թվականի սեպտեմբերի 27-ից Արցախի Հանրապետության հանդեպ Ադրբեջանի կողմից ձեռնարկված հերթական լայնամասշտաբ պատերազմը, որ ծավալվել է Թուրքիայի եւ ահաբեկչական խմբավորումների հետ կապված այլ պետությունների եւ շրջանակների բացահայտ ու ակտիվ մասնակցությամբ՝ վերջին մի քանի օրերին ձեռք է բերել դրամատիկ զարգացումների ընթացք: Արցախի եւ Ադրբեջանի միջեւ սահմանի ողջ երկայնքով, 45 օր շարունակ ընթանում են ծանր մարտեր:\nՑավոք, Արցախի Հանրապետության եւ Հայաստանի Հանրապետության գործող քաղաքական իշխանությունները, որ հիմնական պատասխանատուն եւ երաշխավորն են մեր ժողովրդի անվտանգության եւ պաշտպանվածության, ճգնաժամային իրավիճակում ունակ չեղան համախմբելու համազգային ներուժը եւ չկարողացան լիարժեք օգտագործել քաղաքական ու դիվանագիտական այն հնարավորությունները, որոնք կարող էին նվազեցնել, կամ կանխել վերահաս աղետը: Երեկ գիշերը մամուլում հրապարակված եռակողմ հայտարարության դրույթները լրջորեն վտանգում են Արցախի Հանրապետության պետական անկախության եւ տարածքային ամբողջականության սկզբունքները:\nԵլնելով ներկայիս օրհասական վիճակի թելադրանքից՝ առաջարկում եւ պահանջում ենք.\n– Հայաստանի Հանրապետության քաղաքական իշխանությունից, մեր ժողովրդի համար ճակատագրական այս օրերին, սեփական իշխանությունը պահելու նպատակով եւ սխալները ուրիշի վրա բարդելու փոխարեն, անհապաղ դադարեցնել ժողովրդի միասնականությունը խաթարող ցանկացած գործողություն, զերծ մնալ երկրում ներքին թշնամու փնտրտուքներից:\n– Արցախի Հանրապետության նախագահի հրաժարականը, որին պետք է հետեւի ճգնաժամային կառավարման արդյունավետ եւ համարժեք մարմինների ստեղծումը. դրանք պետք է ունենան համապատասխան իրավասություններ համախմբելու համազգային ներուժը եւ ընդունելու ստեղծված իրավիճակից արժանապատվորեն դուրս գալու որոշումներ:\nՄեր աջակցություն ենք հայտնում ՀՀ վարչապետի հրաժարականի պահանջով հանդես եկած  Հայաստանի Հանրապետության 17 քաղաքական ուժերին՝ համարելով, որ այդ գործընթացը կարող է նոր հնարավորությունների սկիզբ դառնալ:\nՍիրելի քույրեր եւ եղբայրներ\nԽոնարհվելով այս օրերին հայրենիքի պաշտպանության համար հերոսաբար զոհվածների հիշատակի առջեւ եւ կիսելով նրանց հարազատների խորը վիշտը, շուտափույթ ապաքինում մաղթելով բոլոր վիրավորներին, բարձր գնահատելով պատերազմական իրավիճակում Հայոց բանակի, կամավորականների եւ աշխարհազորայինների անձնուրաց նվիրումը հայրենիքի պաշտպանության գործին՝ կոչ ենք անում հայկական երկու հանրապետությունների բոլոր քաղաքացիներին եւ աշխարհասփյուռ հայությանը չհուսահատվել եւ հայրենիքի պաշտպանության գործը դարձնել օրվա գլխավոր հրամայականը:\nք. Ստեփանակերտ\n10 նոյեմբերի 2020թ.\nԱրցախի Հանրապետության Ազգային Ժողովի՝\n«Արցախի ժողովրդավարական կուսակցութուն» խմբակցություն\n«Հայ հեղափոխական դաշնակցություն» խմբակցություն\n«Արցախի Արդարություն կուսակցություն» խմբակցություն,\n«Միասնական Հայրենիք» խմբակցություն»։\n"
}