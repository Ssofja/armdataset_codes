{
    "title": "Բոլոր երկրներում էլ նման բան կարող է պատահել. Սանասարյանը՝ իր գործի «կարված» լինելու մասին |aysor.am|",
    "text": "aysor.am: Այսօր Ծիծեռնակաբերդի հուշահամալիրում Պետական վերահսկողական ծառայության նախկին ղեկավար Դավիթ Սանասարյանը իր վերաբերյալ քրեական գործի մասին լրագրողների հարցրին հրաժարվում էր պատասխանել։\n«Քրեական գործի վերաբերյալ՝ ուզում է 360 աստիճան պտտվեք, վերադառնաք, ես նորից նույնն եմ ասելու։ Մեր քաղաքացիներին այսօր այդ գործը չի հետաքրքրում», - ասաց Դ.Սանասարյանը։\nՆա նշեց, որ ինքը վստահ է՝ Հայաստանի Հանրապետությունը դառնալու է «շատ ուժեղ ու շատ ամուր»։\nԼրագրողը հետաքրքրվեց՝ արդյոք կարող է մի երկիր ուժեղ լինել, որտեղ գործ են կարում, ինչպես պնդում են Սանասարյանի փաստաբանները։ Ի պատասխան Սանասարյանն ասաց. «Բոլոր երկրներում էլ նման բան կարող է պատահել»։\nՄեկ այլ լրագրող հետաքրքրվեց, թե շաբաթ օրը կառավարական առանձնատանը վարչապետ Նիկոլ Փաշինյանի հետ հանդիպման ժամանակ ի՞նչ է քննարկել: Սանասարյանը, սակայն, հրաժարվեց այդ հարցին պատասխանել։\nԼրագրողի դիտարկմանը, թե նրա կողմնակիցները հայտարարում են, որ եթե Սանասարյանը արդարացվի, ապա ԱԱԾ տնօրեն Արթուր Վանեցյանը պետք է հրաժարական տա, նախկին պաշտոնյան պատասխանեց. «Ես կարծում եմ, որ նրանք ոչ թե իմ կողմնակիցներն են, այլ Հայաստանի Հանրապետությունում արդարության կողմնակիցները»։\nՀարցին, թե ինքը՝ Սանասարյանը համամի՞տ է նրանց հայտարարության հետ, Սանասարյանը պատասխանեց. «Ես այսօր եկել եմ այստեղ արդարություն եմ պահանջում»։\n"
}