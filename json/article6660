{
    "title": "Երևանում հիպոթեքային վարկով գնած բնակարանի եկամտային հարկի վերադարձն աստիճանաբար կհանվի |hetq.am|",
    "text": "hetq.am: Երևանում բնակարանի հիպոթեքին ուղղվող եկամտային հարկի վերադարձն աստիճանաբար կհանվի։ Որոշումն ընդունվեց կառավարության օգոստոսի 12-ի նիստում։ \nԸստ որոշման նախագծի՝ նպա­­տակը հիպո­տե­քային վարկի սպասարկման համար վարձու աշխատող հանդիսացող ֆիզի­կա­­կան անձի կող­մից վճարված տոկոսների գումարների չափով եկամտային հարկի վերա­դարձ­ման համա­կարգի կիրա­ռության շրջանակի հետագա ընդլայնումը զսպելը, ինչպես նաև քաղաքաշինական ու տնտե­­սական առումներով հանրապետության տարածքների համաչափ զարգացմանը նպաս­տելն է: Այսպես կառավարությունը փորձում է խթանել քաղաքաշինական ծրագրերն ու անհա­տական բնակարանաշինությունը մարզերում:\nՄասնավո­րա­պես, նախագծով առա­ջարկ­վում է սահ­մանել, որ եկամտային հարկի վերադարձման համա­կարգը կիրառելի չէ՝\n\n2022 թվականի հուլիսի 1-ից, եթե գույքը գտնվում է Երևան քաղաքի առա­ջին գոտում, \n2023 թվականի հունվարի 1-ից, եթե գույքը գտնվում է Երևան քաղաքի երկրորդ գոտում, \n2023 թվականի հուլիսի 1-ից, եթե գույքը գտնվում է Երևան քաղաքի  երրորդ գոտում,\n2025 թվականի հունվարի 1-ից, եթե գույքը գտնվում է Երևան քաղաքի այլ գոտիներում։\n\nԱռաջարկվող սահ­մա­նա­փա­կում­­ները կիրառվելու են 2022 թվականի հունվարի 1-ից հետո կայացված որոշումներով ստաց­ված շինարարական թույլ­տվու­­թյունների հիման վրա կառուցվող անհատական բնակելի տների և բազ­մա­բնա­կա­րան բնակելի շենքերի բնակարանների մասով։\nՆախագծի ընդունումը չի նշանակում, որ պետք է դադարեցվի եկամտային հարկի վերադարձը այն անձանց, որոնք համակարգի կիրառության շահառու են դարձել մինչև օրենքի ընդունումը կամ մինչև օրենքով սահմանվող վերջնաժամկետները։ Այս անձինք շարունակելու են սահմանված կարգով հետ ստանալ եկամտային հարկի գումար­ները։\nՖինանսների նախարար Տիգրան Խաչատրյանն իր խոսքում նշեց, որ արտոնության կիրառման տարիների ընթացքում և հատկապես վերջին 2 տարիներին կառավարության ֆինանսական աջակցությունից օգտվող քաղաքացիների քանակը կտրուկ աճել է։\n«Եթե 2015-2017 թվականներին ծրագրի նոր շահառուներ են եղել տարեկան մոտ 800 մարդ, ապա 2018-2019 թվականներին շահառուների տարեկան քանակն աճել է և կազմել մոտ 2000։ 2020-ին նոր շահառուների թիվը եղել է 5200։ Կտրուկ աճել են պետական բյուջեից քաղաքացիներին վերադարձվող եկամային հարկի գումարները։ Եթե 2016-2017 թվականներին պետական բյուջեից ծրագրին հատկացվող ֆինանսական միջոցների տարեկան աճը կազմել է մոտ 1 մլրդ դրամ, ապա 2019-ին՝ 3․3 մլրդ, 2020-ին՝ 5,4 մլրդ դրամ, միայն 2020 թվականի հատկացումների մասով հանրագումարով հասնելով 13․3 մլրդ դրամի։ Ներկայումս շահառուների քանակը գերազանցում է 17 000-ը, հատկացված գումարը տարեվերջին կկազմի մոտ 21 մլրդ դրամ, իսկ շահառուների քանակը՝ 20 000»,- հայտնեց Տիգրան Խաչատրյանը։\nԱվելի մանրամասն՝ hetq.am-ում։ \n"
}