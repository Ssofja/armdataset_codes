{
    "title": "Հայ ռազմագերիներին կտտանքների ենթարկելը միջազգային իրավունքի և Ժնևյան կոնվենցիայի կոպտագույն խախտում է. Ադամ Շիֆ\r\n |1lurer.am|",
    "text": "1lurer.am: ԱՄՆ կոնգրեսական Ադամ Շիֆն անդրադարձել է Human Rights Watch-ի հրապարակած՝ հայ ռազմագերիների մասին վերջին զեկույցին: Ադամ Շիֆն իր ֆեյսբուքյան էջում մասնավորապես գրել է.\n«Human Rights Watch-ի հրապարակած վերջին զեկույցը հաստատում է այն, ինչից շատերս վախեցել էինք: Ադրբեջանի զինված ուժերը բռնությունների են ենթարկել հայ ռազմագերիներին ու պահվող քաղաքացիական անձանց: 200 ռազմագերիներն անօրինական կերպով դեռևս պահվում են Ադրբեջանում, և հետագա բռնությունների ռիսկ կա: Հայ ռազմագերիներին կտտանքների ենթարկելը միջազգային իրավունքի և Ժնևյան կոնվենցիայի կոպտագույն խախտում է, և բոլոր մեղավորները պետք է պատասխանատվության ենթարկվեն»,- գրել է Ադամ Շիֆը:\nԱմերիկացի կոնգրեսականը ևս մեկ անգամ հիշեցրել է, որ երկկուսակցական բանաձև է ներկայացրել, որով կոչ է արել անհապաղ ազատ արձակել հայ ռազմագերիներին ու պահվող քաղաքացիական անձանց: Ադամ Շիֆը նաև ԱՄՆ պետքարտուղարությանը հորդորել է ակտիվացնել ԵԱՀԿ Մինսկի խմբի գործընթացը:\n"
}