{
    "title": "Տեղի է ունեցել մարդահամար անցկացնելու նպատակով նախապատրաստական աշխատանքներին աջակցող հանձնաժողովի նիստը",
    "text": "Հոկտեմբերի 3-ին փոխվարչապետ Տիգրան Ավինյանի գլխավորությամբ տեղի է ունեցել 2020թ. հերթական մարդահամար անցկացնելու նպատակով նախապատրաստական աշխատանքներին աջակցող համապետական հանձնաժողովի նիստին: Այս մասին հայտնում են փոխվարչապետի գրասենյակից:\nՀանձնաժողովը կոչված է համակարգելու 10 տարին մեկ անգամ մարդահամարի անցկացման հանձնառությունը, որը Հայաստանի Հանրապետության կառավարությունը ստանձնել է դեռևս 1999թ.-ին ընդունված «Մարդահամարի մասին» ՀՀ օրենքով:\nՓոխվարչապետը նշել է, որ մարդահամարը շատ կարևոր է, քանի որ հավաքագրված և վերլուծված տվյալները հիմք են դառնալու ոչ միայն ժողովրդագրության քաղաքականության մշակման, այլև ընտրական գործընթացների կազմակերպման, սոցիալ-տնտեսական քաղաքականության ռազմավարական պլանավորման համար: Ըստ այդմ, պետք է գործադրվեն բոլոր ջանքերը՝ ապահովելու մարդահամարի անցկացման բարձր որակը և հավաքագրվող տեղեկատվության ճշգրտությունը։\nՏիգրան Ավինյանը ասել է, որ կարևոր է ոչ միայն մարդահամարի արդյունքը, այլև գործընթացը, քանի որ այն հիանալի վարժություն է՝ առաջին հերթին բացահայտելու պետական գերատեսչությունների հետազոտական կարողություններում առկա բացերը, ինչպես նաև զարգացնելու դրանք։\nՆիստի ընթացքում փոխվարչապետը հայտարարել է, որ մշակված մեթոդաբանությունը և դրա տեխնոլոգիական լուծումները փորձարկելու նպատակով իրականացվելու է փորձնական մարդահամար Շիրակի մարզի Արթիկի համայնքում և Կոտայքի մարզի Արամուսի, Ակունքի, Կամարիսի և Մայակովսկու համայնքներում։\nՏիգրան Ավինյանը Վիճակագրական կոմիտեի նախագահին հանձնարարել է անձնական հսկողության տակ պահել փորձնական մարդահամարի որակյալ անցկացումը և արդյունքների մասին ներկայացնել տեղեկատվություն: Բացի այդ, «ԷԿԵՆԳ» ՓԲԸ-ին հանձնարարվել է Վիճակագրական կոմիտեի և այլ շահագրգիռ մարմինների հետ համատեղ ներկայացնել այն գործողությունները, որոնք անհրաժեշտ են մարդահամարի անցկացման նպատակով վարչական շտեմարանների փոխգործելիությունն ու հավաքագրվող տեղեկատվության ճշգրտությունն ապահովելու համար։\n"
}