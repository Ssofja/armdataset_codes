{
    "title": "Բողոքի ակցիա Գյումրիի հակատուբերկուլյոզային ինֆեկցիոն հիվանդանոցի հակատուբերկուլյոզային բաժանմունքում |shantnews.am|",
    "text": "shantnews.am։ Գյումրիի ինֆեկցիոն-հակատուբերկուլյոզային հիվանդանոցի հակատուբերկուլյոզային բաժանմունքի աշխատակիցները հերթական ծանուցումն են ստացել, համաձայն որի` դեկտեմբերի 15-ից ազատվում են աշխատանքից:\nՕրեր առաջ աշխատակիցներն առաջին ծանուցումն էին ստացել, որը բուժաշխատողները հրաժարվել էին ստորագրել:\nԱշխատակիցները կառավարության որոշման դեմ բողոքի հերթական ակցիան են անցկացրել: Ըստ որոշման` մինչև տարեվերջ լուծարվելու են մարզային երկու և մայրաքաղաքում գործող տուբերկուլյոզային դիսպանսերները, իսկ ծառայությունների մատուցումը կենտրոնացվելու է միայն Աբովյանի ինֆեկցիոն տուբերկուլյոզային հիվանդանոցում:\nԳյումրիի ինֆեկցիոն հիվանդանոցի հակատուբերկուլյոզային բաժանմունքի աշխատակիցները պահանջում են որոշման վերանայում:\nԻրենց բողոքի ակցիան բուժաշխատողները ո´չ աղմկելով, ո´չ էլ գործադուլով էին անցկացնում` աշխատակիցները հավաքվել էին միջանցքում ու իրենց պահանջն էին ներկայացնում: Բաժանմունքի լուծարման մասին նորից խոսելու առիթը հերթական, բայց փոխված բովանդակությամբ ծանուցումն էր, որը բուժաշխատողները ստացել են հոկտեմբերի 29-ին։\n«Ծանուցման մեջ նշված է, որ բաժանմունքը արդեն փակվում է, չի օպտիմալացվում։ Առաջին ծանուցման մեջ նշված էր «օպտիմալացում», իսկ երկրորդում արդեն գրված է, որ «լուծարվում է բաժանմունքը»»,- ասում է Գյումրիի ինֆեկցիոն հակատուբերկուլյոզային հիվանդանոցի հակատուբերկուլյոզային բաժանմունքի բուժքույր Վալյա Մելքոնյանը։\n«Գոնե մեզ հետ կարող էին նստել, զրուցել, ալտերնատիվ առաջարկել, բայց նման վերաբերմունք, ճիշտն ասած, չէի սպասում: Առհասարակ, իմ մտքով չէր էլ անցնում, որ այս բաժանմունքը կփակվի»,- նշում է բաժանմունքի բժիշկ Ռուբեն Հակոբյանը:\n«Չլսել մարդկանց, մարդկանց խնդիրը տեղում չքննարկել, ճիշտ չէ, ուղղակի մարդիկ են որոշում կայացրել, որոնք շատ ծանոթ չեն Շիրակի մարզի մենթալիտետին ու բնակչությանը»,- անձնակազմի դժգոհությունն է ներկայացնում բաժանմունքի վարիչ Գայանե Մելքոնյանը։\nՈրպես բաժանմունքի լուծարման հիմնավորում` Առողջապահության նախարարությունը ներկայացրել էր հիվանդների քիչ թիվն ու թերբեռնվածությունը: Սա, ըստ բժիշկների, անհիմն է։\nՇարունակությունը՝ shantnews.am-ում\n"
}