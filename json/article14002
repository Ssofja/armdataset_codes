{
    "title": "Չինաստանի և Հնդկաստանի ՊՆ նախարարները քննարկել են սահմանային լարվածությունը թուլացնելու հարցերը |azatutyun.am|",
    "text": "azatutyun.am: Չինաստանի և Հնդկաստանի պաշտպանության նախարարները ուրբաթ օրը հանդիպում են ունեցել՝ քննարկելով երկու երկրների միջև սահմանային լարվածությունը թուլացնելու, խաղաղությունը և կայունությունը վերականգնելու հարցերը։\nՎերջին շրջանում տեղի ունեցած սահմանային բախումները ամենալուրջ մարտական գործողություններն են 1962 թվականից ի վեր, երբ երկու երկրների միջև պատերազմական գործողություններ էին տեղի ունեցել։\nՎերջին միջադեպի համար Չինաստանը մեղադրել է Հնդկաստանին, պնդելով, թե հնդիկ սահմանապահները սադրանքի են դիմել։\nՉինաստանի պետական խորհրդական և ազգային պաշտպանության նախարար Վեյ Ֆենգեն իր հնդիկ պաշտոնակից Ռաջնաթ Սինգհի հետ հանդիպմանը ասել է, որ Չինաստանն ու Հնդկաստանը պետք է խնդիրները լուծեն երկխոսության և խորհրդակցությունների միջոցով։ Նա հայտարարել է, որ Չինաստանը ընդունակ է պաշտպանել իր ինքնիշխանությունն ու տարածքային ամբողջականությունը և ոչ մի թիզ հող չի կորցնի։\nՀնդկաստանի պաշտպանության նախարարն, իր հերթին, ընդգծել է Չինաստանի հետ սահմանային խաղաղության կարևորությունը, ասելով, թե երկու երկրները պետք է բաց պահեն երկխոսության զինվորական և դիվանագիտական խողովակները։\nՆրանք բանակցել են Մոսկվայում կայացած Շանհայի համագործակցության կազմակերպության հանդիպման շրջանակում։\nՀունիսի կեսերին Չինաստանի և Հնդկաստանի սահմանին տեղի ունեցած ռազմական բախումից հետո սա կողմերի բարձրաստիճան պաշտոնյաների առաջին հանդիպումն էր։\n"
}