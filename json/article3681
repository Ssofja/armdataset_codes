{
    "title": "Փաստաբանները հասան ԱԺ․ նրանք «Իմ քայլից» 5 պատգամավորի հորդորեցին դուրս գալ խմբակցությունից |news.am|",
    "text": "news.am: Երթով շարժվող փաստաբանները քիչ առաջ հասան Ազգային ժողովի շենքի դիմաց, որտեղ նրանք երկու պահանջ ներկայացրեցին մեկն ուղղված ԱԺ նախագահին, մյուսն այն պատգամավորներին, որոնք կասեցրել են իրենց փաստաբանական արտոնագիրը՝ պայմանավորված պատգամավորական մանդատով։\nՓաստաբանների պալատի նախագահը ընթերցեց «Իմ քայլից» Նիկոլայ Բաղդասարյանի, Սուրեն Գրիգորյանի, Հերիքնազ Տիգրանյանի, Աննա Կարապետյանի եւ Արթուր Դավթյանի անունները եւ կոչ արեց նրանց չդառնալ հայրենադավ գործընթացի մաս, կանգնել քաղաքացու եւ պետականության կողքին, նպաստել գերիների վերադարձմանը, ՀՀ սահմանների պաշտպանությանը, դրսեւորել բարձր քաղաքացիական գիտակցություն՝ դուրս գալով «Իմ քայլը» խմբակցությունից, բայց  պահպանել մանդատը, որպեսզի հետագայում հնարավորություն ունենան քվեարկել հայանպաստ որոշումների օգտին։\n«Մենք հիշելու ենք ձեզ եւ բնականաբար ձեր վարքագիծը»,-դիմելով այդ պատգամավորներին  շեշտեց Արա Զոհրաբյանը։\nՄյուս պահանջն ուղղված էր Ազգային ժողովի նախագահին եւ բոլոր պատգամավորներին, որպեսզի վերացվի ռազմական դրությունը, եւ հնարավորություն տրվի անվստահություն հայտնել  վարչապետ Նիկոլ Փաշինյանին։\n«Այսօր անհարկի ռազմական դրություն է հայտարարված եւ  մենք պահանջում ենք դա վերացնել»,- ասաց Զոհրաբյանը։\nՊահանջները ներկայացնելուց հետո, փաստաբանները երթով շարժվեցին դեպի գլխավոր դատախազություն, որպեսզի  հանցագործության մասին հաղորդում ներկայացնեն։\n"
}