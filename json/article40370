{
    "title": "Թբիլիսիում այսօր նույնպես ցույց կանցկացվի |aliq.ge|",
    "text": "aliq.ge: Վրաստանի մայրաքաղաք Թբիլիսիում այսօր՝ ժամը 19:00-ին տեղի կունենա հանրահավաք: Խորհրդարանի շենքի դիմաց ցուցարարները նորից կպահանջեն Վրաստանի ՆԳ նախարար Գիորգի Գախարիայի հրաժարականը:\nՑուցարարների խոսքով, այսուհետ սկսելու են շրջել այն վայրերով, որտեղ կառավարության անդամները ելույթ են ունենալու: Նրանց կարծիքով սուլոցներով ու «Ամոթ է» վանկարկումներով ի վերջո իրենց պահանջ կբավարարվի և Գախարիան հրաժարական կտա:\nԲողոքի ցույցերը Թբիլիսիում սկսվեցին, երբ Ռուսաստանի Դաշնության պետդումայի պատգամավոր Սերգեյ Գավրիլովը, որ Թբիլիսի էր ժամանել Ուղղափառության միջխորհրդարանական վեհաժողովին մասնակցելու նպատակով, զբաղեցրեց Վրաստանի խորհրդարանի խոսնակի աթոռը:\nՀունիսի 20-ին հազարավոր մարդիկ դուրս եկան իրենց բողոքն արտահայտելու, որից հետո խորհրդարանի դիմաց բախումներ տեղի ունեցան իրավապահների և ցուցարարների միջև, ինչի հետևանքով շուրջ 240 մարդ վիրավորվեց, երկուսը կորցրեցին աչքերը: Հենց այս պատճառով Թբիլիսիում արդեն ավելի քան 20 օր պահանջում են նախարարի հրաժարականը:\n"
}