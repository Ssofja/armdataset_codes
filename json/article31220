{
    "title": "Թուրքական պատվիրակությունը կմեկնի Ռուսաստան Լիբիայի եւ Սիրիայի իրավիճակը քննարկելու համար. Էրդողան |news.am|",
    "text": "news.am: Թուրքիայի նախագահ Ռեջեփ Էրդողանը հայտարարել է, որ մոտ ժամանակներս թուրքական պատվիրակությունը կմեկնի Ռուսաստան Լիբիայի եւ Սիրիայի իրավիճակը քննարկելու համար:\n«Մենք Ռուսաստանի նախագահ Վլադիմիր Պուտինի հետ հանձնարարություն ենք տվել, որի շրջանակում արտաքին գործերի նախարարի տեղակալը, ազգային պաշտպանության նախարարի տեղակալը, ինչպես նաեւ հետախուզության եւ ազգային անվտանգության ներկայացուցիչները շուտով այց կկատարեն Մոսկվա: Մենք համաձայնել ենք քննարկել Լիբիայի եւ Սիրիայի իրավիճակը»,- ասել է նա:\nԴեկտեմբերի 12-ին Լիբիայի ազգային բանակի հրամանատար Խալիֆա Խաֆթարը հայտարարել է, որ բանակը սկսում է Տրիպոլիում լայնամասշտաբ գործողությունները, որոնց նպատակն է ահաբեկչական խմբավորումների ոչնչացումը: Դրան ի պատասխան Լիբիայի «Ազգային համաձայնության կառավարություն» կուսակցությունը սկսել է «Զայրույթի հրաբուխ» գործողությունը: Շարունակվող դիմակայությունը հանգեցրել է հարյուրավոր մարդկանց մահվան եւ կարեւոր ենթակառուցվածքների փլուզման, հազարավոր տեղաբնակներ ստիպված են եղել լքել իրենց տունը:\nԼիբիայում զուգահեռաբար գործում են գործադիր իշխանության երկու մարմիններ՝ միջազգայնորեն ճանաչված «Ազգային համաձայնության կառավարությունը» եւ Աբդուլլահ Աբդուրրահման աթ-Թանիի ժամանակավոր կառավարությունը, որը գործում է երկրի արեւելքում խորհրդարանի հետ համատեղ եւ ազգային բանակի հրամանատար Խալիֆա Խաֆթարի աջակցությամբ:\n"
}