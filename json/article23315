{
    "title": "Պատգամավորը օրվա հրամակայան է համարում Սյունիքի ենթակառուցվածքային ամբողջ համակարգի վերաձևավորումը\r\n\r\n |armenpress.am|",
    "text": "armenpress.am: ՀՀ ազգային ժողովի անկախ պատգամավոր Աննա Գրիգորյանի կարծիքով՝ հրատապ կերպով պետք է սկսել Տաթև-Կապան ճանապարհի հիմնանորոգումը, նաև Կապան-Ճակատեն տանող ճանապարհի այլընտրանքի կառուցումը: Գրիգորյանը նման տեսակետ հայտնեց ԱԺ-ում հայտարարություններին ժամին:\nՊատգամավորը նշեց, որ Գորիս-Կապան ճանապարհն այժմ անցնում է Ադրբեջանի տարածքով: Գրիգորյանի տեղեկությամբ՝ նախօրեին Կապան-Ճակատեն ճանապարհին, որը համատեղ հսկում են հայ, ռուս և ադրբեջանցի սահմանապահները, միջադեպ է տեղի ունեցել այն պատճառով, որ Ադրբեջանը փորձել է սադրանք իրականացնել՝ տեղադրելով  իր հերթական վահանակը: «Այդ միջադեպի արդյունքում ադրբեջանցի սահմանապահներն այժմ տեղակայվել են ճանապարհին շատ ավելի մոտ: Սահմանամերձ դարձած 50-ից ավելի բնակավայրեր այսօր գտնվում են անորոշության մեջ: Բազմաթիվ մարդիկ վերցրել էին գյուղատնտեսական վարկեր, իսկ այժմ կորցրել են արոտավայրերը, գյուղատնտեսական նշանակության հողերը և իրենց պարտքերի հետ մնացել են միայնակ»,-ասաց նա:\nԳրիգորյանի կարծիքով՝ սահմանազատման աշխատանքներ չեն իրականացվել և չեն իրականացվում:\n«Օրվա հրամայականն է վերաձևավորել Սյունիքի ենթակառուցվածքային ամբողջ համակարգը, հրատապ կերպով պետք է սկսել Տաթև-Կապան ճանապարհի հիմնանորոգումը: Հրատապ է նաև Կապան-Ճակատեն տանող ճանապարհի այլընտրանքի կառուցումը: Սրանք այն հարցերն են, որոնք օր իսկ չպետք է հետաձգվեն»,-ասաց նա ու կարծիք հայտնեց, թե խնդիրները շարունակում են կախված մնալ օդում:\nԸստ պատգամավորի՝ պատերազմում պարտված իշխանությունը անցնցում պետք է հեռանա:\n"
}