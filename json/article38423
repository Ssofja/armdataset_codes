{
    "title": "Խաբարովսկում շարունակվում են ցույցերն ի պաշտպանություն Սերգեյ Ֆուրգալի |azatutyun.am|",
    "text": "azatutyun.am: Խաբարովսկում հազարավոր մարդիկ արդեն հիսուներորդ ցույցն են արել` ի պաշտպանություն նահանգի նախկին ղեկավար Սերգեյ Ֆուրգալի, ով ազատազրկվել է գործարարների նկատմամբ հարձակումներ կազմակերպելու մեղադրանքով:\nՑուցարարները պահանջում են դատաքննությունն անցկացնել նահանգում, այդ թվում` երդվյալ ատենակալների մասնակցությամբ, ընդդիմանում են Մոսկվայից նշանակված նոր նահանգապետի դեմ` քննադատելով Կրեմլի քաղաքականությունն ու պահանջելով նախագահ Պուտինի հրաժարականը:\nԵրեկ նրանցից մի քանիսը վանկարկել են` «Պուտին, թեյ խմիր, Խաբարովսկը հյուրասիրում է», ակնարկելով թերևս Կրեմլի քննադատ Ալեքսեյ Նավալնուն, ով մեկ շաբաթ է` կոմայի մեջ է օդանավակայանում թեյ խմելուց հետո:\nՖուրգալը լայն հեղինակություն ունի իր համայնքում և երկու տարի առաջ նահանգապետի ընտրություններում մեծ առավելությամբ հաղթել էր Վլադիմիր Պուտինի «Եդինայա Ռոսիա» կուսակցության թեկնածուին։\nՔաղաքային նոր իշխանությունները նախօրեին պահանջել էին ապամոնտաժել նրան նվիրված պաստառը, որի վրա պատկերված է Ֆուրգալը` «մենք քեզ հավատում ենք» գրությամբ:\n"
}