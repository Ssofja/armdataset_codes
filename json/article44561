{
    "title": "Արայիկ Հարությունյանն ընդունել է «Ազատ հայրենիք - ՔՄԴ» խորհրդարանական խմբակցության անդամներին",
    "text": "Արցախի Հանրապետության նախագահ Արայիկ Հարությունյանը հուլիսի 16-ին ընդունել է ԱԺ «Ազատ հայրենիք - ՔՄԴ» խմբակցության անդամներին՝ վերջիններիս առաջարկով: Այս մասին հայտնեցին ԱՀ նախագահի աշխատակազմի տեղեկատվության գլխավոր վարչությունից։\nԵրկրի ղեկավարը բարձր է գնահատել խորհրդարանի և կառավարության միջև համագործակցության մակարդակը և հույս հայտնել, որ հետագայում այդ աշխատանքները նոր որակ կստանան և կլինեն արդյունավետ:\nՀանդիպման ընթացքում քննարկվել են հանրապետության ներքին և արտաքին քաղաքականությանն առնչվող հարցեր: Խորհրդարանականները մտահոգություն են հայտնել հայ-ադրբեջանական պետական սահմանին ստեղծված լարվածության վերաբերյալ և այդ համատեքստում դատապարտել են Ադրբեջանի դրսևորած ագրեսիվ և ապակառուցողական վարքը:\nՀանդիպմանը մասնակցում էին նաև «Ազատ հայրենիք» կուսակցության կենտրոնական խորհրդի անդամներ:\n"
}