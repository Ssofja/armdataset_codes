{
    "title": "Մեկնարկում են ԱՏՁՄ հետպատերազմյան աջակցության ծրագրերը",
    "text": "Առաջատար տեխնոլոգիաների ձեռնարկությունների միությունը (ԱՏՁՄ) տեղեկացնում է, որ շարունակում է իրականացնել հետպատերազմյան իրավիճակով պայմանավորված ծրագրեր և ներկա դրությունից ելնելով՝ նոյեմբերի 12-ին ՏՀՏ համայնքի շրջանում և պաշտոնական առցանց հարթակներում տարածել էր հայտարարություն՝ մեկնարկելիք երեք նոր ծրագրերի վերաբերյալ։ ԱՏՁՄ-ն հայտնում է, որ արդեն բաց են գրանցման թերթիկները:\nԾրագիր 1. ԱՏՁՄ-ն, պետական աջակցության փաթեթների շրջանակներում, տրամադրում է ուղղորդող աջակցություն Արցախի ՏՏ ոլորտի աշխատակիցներին և նրանց անմիջական ընտանիքներին՝ ապահովելու բնակության պայմաններ Արցախում և պետական աջակցությամբ նախատեսված այլ վայրերում: Գրանցման թերթիկը հասանելի է հետևյալ հղումով։  \nԾրագիր 2. ԱՏՁՄ-ն վերսկսում է «Բանակից ՏՏ ոլորտ» ծրագիրը՝ նպատակ ունենալով լուծել շահառու խմբերի կրթության և զբաղվածության խնդիրը տեխնոլոգիական ոլորտում: ԱՏՁՄ-ն համատեղ աշխատում է նաև ՀՀ բարձր տեխնոլոգիական արդյունաբերության նախարարության հետ՝ ապահովելով մարտական գործողությունների մասնակից անձանց համար նախարարության  կողմից  իրականացվող տեխնոլոգիական կրթության հեռավար դասընթացներին անվճար մասնակցությունը (edu.hti.am): Վերջնական մասնակիցները ընտրվելու են հարցազրույցների և թեստավորման արդյունքում: Գրանցման թերթիկը հասանելի է հետևյալ հղումով։\nԾրագիր 3. ԱՏՁՄ-ն, միության անդամ  կազմակերպության՝ «Ինստիգեյթ ուսումնական կենտրոն» հիմանդրամի հետ համատեղ, նախաձեռնում է  համակարգչային ծրագրավորման և ինժեներության /Computer Science/ դասընթացի կազմակերպում Արցախի համալսարանների մաթեմատիկայի և բնագիտական ֆակուլտետների ուսանողների համար: Միության գործընկեր «ArmSec» հիմնադրամի հետ կկազմակերպվի կիբերանվտանգության դասընթաց: Առաջին խմբում ներգրավված կլինի ամեն մասնագիտացումից 10-15 անձ:\nՄիությունն ուղղորդում է նաև նրանց և նրանց անմիջական ընտանիքներին՝ օգտվելու համապատասխան պետական ծրագրերից՝ Արցախում և պետական ծրագրով նախատեսված այլ վայրերում բնակարաններ և բնակության պայմաններ ապահովելու համար: Գրանցման թերթիկը հասանելի է հետևյալ հղումով։\nՀարցերի դեպքում անհրաժեշտ է գրել [email protected] էլ. հասցեին:\n"
}