{
    "title": "ԵԱՏՄ ներկայացուցիչները համաձայնեցրել են կորոնավիրուսի դեմ պայքարի հարցով ծրագիրը |news.am|",
    "text": "news.am: ԵԱՏՄ անդամ երկրների սանիտարահամաճարակաբանական բարեկեցության ոլորտում լիազոր մարմինների ղեկավարների խորհուրդը համաձայնեցրել է կորոնավիրուսի դեմ պայքարի հարցով ծրագիրը: Այս մասին ասվում է «Ռոսպոտրեբնադզոր»-ի կայքում:\n«Ռոսպոտրեբնադզոր»-ի ղեկավար Աննա Պոպովայի ղեկավարությամբ տեսահամաժողովի ռեժիմով կայացել է այս տարի արդեն 10-րդ նիստը: Նիստին մասնակցել են Հայաստանի, Բելառուսի, Ղազախստանի եւ Ղրղզստանի ներկայացուցիչները:\nՀամալիր ծրագիրն ուղղված է ինչպես ԵԱՏՄ երկրներում ընթացիկ համաճարակաբանական իրավիճակի կարգավորմանը, այնպես էլ այլ վարակիչ հիվանդությունների արձագանքմանն ու կանխարգելմանը:\n«Խորհուրդը քննարկել է նաեւ միության երկրներում կորոնավիրուսի տարածման հետ կապված ընթացիկ իրավիճակը՝ հատուկ ուշադրություն հատկացնելով հերթափոխային մեթոդով աշխատող ձեռնարկություններում պանդեմիայի հակազդեցության գործնական փորձին»,-ասվում է հաղորդագրության մեջ:\nԲացի այդ, հաջորդ նիստերին ծրագրվում է քննարկել սահմանված սահմանափակումների մեղմացումը:\nՀաղորդագրության համաձայն՝ նսիտի մասնակիցները բարձր են գնահատել եւ երախտագիտություն հայտնել Ռուսաստանին տվյալ թեմայով սեմինարներ կազմակերպելու համար:    \n"
}