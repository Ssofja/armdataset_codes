{
    "title": "Լանսարոտեի կոնվենցիան և մանիպուլյատիվ պնդումները |media.am|",
    "text": "media.am: Մայիսի 11-ին Աժ-ն վավերացրեց  «Սեռական շահագործումից և սեռական բնույթի բռնություններից երեխաների պաշտպանության մասին» Եվրոպայի խորհրդի կոնվենցիան, որ Հայաստանը ստորագրել է դեռ 2010 թվականին։ Կոնվենցիան ստորագրած 48 պետություններից 47-ը այն արդեն վավերացրել են։\nԿոնվենցիան քննադատվեց օնլայն և լրատվական հարթակներում։ Ամենաշատը քննարկվեց կոնվենցիայի` երեխաների կրթությանը վերաբերվող կետը։\nՄենք անդրադառնում ենք այս ընթացքում քննարկված երեք հիմնական մանիպուլատիվ պնդումներին։ Դրանք են երեխաների այլասերումը կրթության ընթացքում, նույնասեռականության քարոզը և կոնվենցիայի՝ երեխաների հանդեպ բռնություն որակումը։Երբ նույնականացվում են Լանսարոտեի կոնվենցիան և երեխաների այլասերումը\nԼանսարոտեի կոնվենցիայի 6-րդ հոդվածը ամենաշատն է քննարկվում։\nՕնլայն և լրատվական հարթակներում տարածվեցին  պնդումներ, որ վաղ տարիքում երեխաների սեռական դաստիարակությունը կարող է անհարկի հետաքրքրություններ առաջացնել, սեռականության մասին փոխանցվող տեղեկությունը երեխաների համար կլինի անհասկանալի, տարիքին անհամապատասխան, առանձին դեպքերում խոսվեց դպրոց գնալու առաջին օրերից երեխաներին սեռական կյանքի մասին պատմելուց, և այս ամենը որակվեց որպես երեխաների այլասերում։\nԱյսպիսի պնդման օրինակ է BlogNews.am կայքում տեղ գտած «ԱԺ-ն վավերացրեց մի կոնվենցիա, որով դպրոցական կյանքի հենց սկզբից երեխան կլսի և կխոսի սեքսի մասին» նյութը, որը ամբողջությամբ «Հայաստանի վերահսկողության կենտրոն»  հկ-ի նախագահ Բաբկեն Հարությունյանի կարծիքն է։ Գրառման մեջ հկ-ի նախագահը պնդում է, որ երեխան դպրոցական կյանքի հենց սկզբից կլսի ու կխոսի սեքսի մասին։\nԿոնվենցիայի 6-րդ հոդվածը սահմանում է «Յուրաքանչյուր կողմ պետք է ձեռնարկի անհրաժեշտ օրենսդրական կամ այլ միջոցառումներ  ապահովելու համար, որպեսզի երեխաները տարրական և միջնակարգ կրթություն ստանալու ժամանակ տեղեկանան սեռական շահագործման և սեռական բռնության հետ կապված վտանգի հետ, ինչպես նաև իրենց պաշտպանելու միջոցների մասին՝ համաձայն իրենց կարողությունների»: Պարզ է, որ սեռական հարաբերության մասին խոսելը երեխաների կարողություններին համաձայն չէ։\nԱժ ճեպազրույցի ժամանակ «Իմ քայլը» խմբակցության պատգամավոր Մարիա Կարապետյանի խոսքից ևս կարելի է հասկանալ, որ կրթությունը երեխաների համար լինելու է իրենց տարիքին համապատասխան  «Կոնվենցիան խրախուսում է երկրներին իրենց ազգային կրթական ծրագրերում ունենալ միջոցներ, երեխաներին իրենց սեռական անձեռնմխելիության նկատմամբ վտանգներից և ռիսկերից առաջին ազդանշանները ճանաչելու հնարավորություն տալ և ինքնապաշտպանելու ունակություններ: Սա չի նշանակում, որ տարրական դպրոցի երեխաները պետք է սովորեն՝ ինչ է առհասարակ սեռական անձեռնմելիությունը»։\nԿարապետյանը նաև կարևորում է երեխաների վաղ տարիքում այսպիսի կրթությունը ստանալը, քանի որ հենց այս տարիքում են երեխաները առավել խոցելի։Նույնասեռականության քարոզը և կոնվենցիան\nԱմենաքննարկվող հոդվածներից հաջորդը 2-րդն  է, որը սահմանում է խտրականության արգելք՝ ներառելով սեռական կողմնորոշումը։\nԼրատվամիջոցները և անհատները կողք կողքի են դնում երկրորդ և վեցերորդ հոդվածները  և ստեղծում պատկեր, որ երեխաները ստանալու են կրթություն նույնասեռականության մասին, և դպրոցում երեխաների հետ աշխատելու են ԼԳԲՏ հանրության ներկայացուցիչները։\nYerkir.am կայքը հրապարակումներից մեկում անդրադառնում է կառավարության ներկայացուցիչների այն պնդմանը, թե իրենք վերահսկում են կրթական պրոցեսները և կարող են բացառել վատ բովանդակությամբ նյութերի և անհանգստության առիթ հանդիսացող ՀԿ-ների մուտքը դպրոց։\nՀոդվածում բերվում է օրինակ, երբ դպրոցներում ՀԿ-ների կողմից սեռական կրթությանը վերաբերող դասընթացներ են իրականացվել։ Նյութի վերջում հեղինակը վստահորեն համոզում է ընթերցողին, որ իրենց ներկայացրած անձինք ներխուժելու են դպրոցներ և դասավանդելու են սեռական կրթություն, մեղադրում է ԱԱԾ-ին անգործության մեջ։\nՀոդվածը ծավալուն է, բայց միայն առաջին և վերջին մի քանի պարբերություններն են կոնվենցիայի մասին։\nԿոնվենցիայի հինգերորդ հոդվածը վերաբերում է  երեխաների հետ աշխատող անձանց հավաքագրմանը, ուսուցմանը և իրազեկության մակարդակի բարձրացմանը։\nՀոդվածի երկրորդ կետում նշվում է, որ երեխաների հետ աշխատող անձինք ունենան բավարար գիտելիքներ երեխաների նկատմամբ սեռական շահագործման և սեռական բռնության դրսևորման վերաբերյալ, կարողանան բացահայտել նման իրավախախտումները։\nԵրեխաների հետ աշխատող անձինք պետք է ունենան համապատասխան գիտելիքներ։ Կոնվենցիայի որևէ կետում չի խոսվում նրանց ԼԳԲՏ հանրության ներկայացուցիչ լինելու պարտադիրության մասին։ Սահմանվում է,  թե ինչ պետք է ուսուցանվի երեխաներին՝ սեռական շահագործման և սեռական բռնության հետ կապված վտանգի, ինչպես նաև իրենց պաշտպանելու միջոցների մասին։ Կոնվենցիայի այս հոդվածները միասեռականության քարոզ մասին չեն։Կոնվենցիան հենց ինքը բռնությունն է\nԵթե որոշ դեպքերում կոնվենցիայի աղմուկ հանած երկու կետերն են քննադատվում, և հանդիպում ենք հնարավոր ռիսկերի առողջ վերլուծության, ապա կան դեպքեր,  երբ լրատվամիջոցները և անհատները կեղծ պնդում են ներկայացնում, որ կոնվենցիայի երեխաների սեռական բռնությունից և սեռական շահագործումից պաշտպանող չէ, այլ լրիվ հակառակը։\n«Գոլոս Արմենիա» կայքում տեղ է գտել «Լանսարոտեի կոնվենցիան ինքնին արդեն բռնություն է երեխաների նկատմամ» վերնագրով նյութ։\nՆյութում կոնվոնցիայի իրականացման հնարավոր ռիսկերը ներկայացվում են որպես արդեն գոյություն ունեցող իրողություններ և հրամցվում հասարակությանը` որպես անխուսափելի իրականություն, մինչդեռ դրանք միայն վարկածներ են։\nՀՀ Կրթության, գիտության, սպորտի և երիտասարդության նախարարությունը դեռ չունի այն ուսումնական ծրագիրը, որով պետք է իրականացվի կրթությունը, հետևաբար հոդվածը քննադատում է մի բան, որը դեռ գոյություն չունի։\nԵթե կարդանք կոնվենցիան, ապա կտեսնենք, որ բերված 50 հոդվածներից միայն մեկն է վերաբերվում կրթությանը, մյուս կետերը մանկապղծության դեմ ուղղված գործողություններին են վերաբերում, հետևաբար այն պնդումը, որ կոնվենցիան ինքնին արդեն բռնություն է երեխաների դեմ, կեղծ է։\nՄետաքսյա ՄաթևոսյանՀոդվածը պատրաստվել է որպես ուսումնական նյութ՝ Մեդիա նախաձեռնությունների կենտրոնի Փաստերի ստուգման ուսումնական ծրագրի շրջանակներում\n"
}