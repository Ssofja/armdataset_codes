{
    "title": "Հայաստանում կարանտինը 6 ամսով կերկարաձգվի |armenpress.am|",
    "text": "armenpress.am: Հայաստանում նախատեսվում է երկարաձգել կարանտինը, որը սահմանվել էր կառավարության որոշմամբ՝ կորոնավիրուսի համավարակի դեմ պայքարի շրջանակներում:  \nԱյս մասին հուլիսի 9-ին լրագրողների հետ հանդիպմանն ասաց ՀՀ առողջապահության նախարարի պաշտոնակատար Անահիտ Ավանեսյանը:\n«Կարանտինի մասին որոշման նախագիծը շրջանառվել է, ՀՀ կառավարությունում է, և, կարծում եմ, որ  կարանտինի երկարաձգման որոշում կկայացվի: Ըստ իս՝ միանշանակ պետք է երկարացվի այն, որովհետև կարանտինի մասին որոշումը ստեղծում է մի գործիքակազմ, որը մեզ հնարավորություն է տալիս սահմանափակումների  խիստ կամ նվազ ծավալ կիրառել»,-շեշտեց նախարարի պաշտոնակատարը:\nՆրա խոսքով՝ այս պահին ՀՀ սահմանը հատելիս ՊՇՌ թեստավորման մասին պահանջը սահմանվում է կարանտինի մասին որոշմամբ:\n«Մենք հիմա չենք օգտագործում կարանտինի մասին որոշմամբ հնարավոր բոլոր  գործիքակազմը, բայց որոշ  բաղադրիչներ ժամանակի ընթացքում ճկուն  փոփոխվում են: Այո՛, վեց ամսով  այն կերկարաձգվի»,-շեշտեց Ավանեսյանը:\n"
}