{
    "title": "Տիգրան Ավինյանն ընդունել է Ասիական զարգացման բանկի Հայաստանի գրասենյակի նորանշանակ տնօրենին",
    "text": "Հունվարի 21-ին փոխվարչապետ Տիգրան Ավինյանն ընդունել է Ասիական զարգացման բանկի (ԱԶԲ) Հայաստանի գրասենյակի նորանշանակ տնօրեն Պաոլո Սպանտիգատիին:\nՈղջունելով հյուրին՝ Տիգրան Ավինյանը շնորհավորել է նրան նշանակման կապակցությումբ եւ կարեւորել ԱԶԲ հետ հաստատված արդյունավետ գործընկերությունը:\nՇնորհակալություն հայտնելով ընդունելության համար՝ Պաոլո Սպանտիգատին փոխվարչապետին է ներկայացրել ԱԶԲ կողմից հաստատած Երկրի գործընկերության 2019-2023 թթ. ռազմավարությունը եւ Գործառնությունների 2020-2022թթ ծրագիրը:\nԵրկրի գործընկերության 2019-2023 թթ. ռազմավարությունը նպատակ ունի աջակցելու Հայաստանի ներառական աճին ենթակառուցվածքների, մարդկային կապիտալի զարգացման, ինչպես նաեւ տարածաշրջանային համագործակցության շրջանակներում իրականացվող ծրագրերի միջոցով։\nԱյս համատեքստում, Տիգրան Ավինյանը մատնանշել է մասնավոր հատվածին ԱԶԲ կողմից աջակցության ծավալների ավելացման կարեւորությունը:\nԶրուցակիցները քննարկել են նաեւ Հյուսիս-Հարավ ճանապարհային միջանցքի ծրագրի իրականացման ընթացքը եւ առկա հարցերը: Անդրադարձ է կատարվել Երեւանի եւ մարզային քաղաքների կայուն զարգացման, էներգետիկ ոլորտի, դպրոցների սեյսմիկ անվտանգության բարելավման, ինչպես նաեւ մասնավոր հատվածում իրագործվող եւ նախանշվող ծրագրերին։ Քննարկվել է նաեւ Հայաստանի տրանսպորտի ռազմավարության մշակման եւ քաղաքացիական ավիացիայի ոլորտի զարգացմանը տրամադրվող տեխնիկական աջակցությունը։\n"
}