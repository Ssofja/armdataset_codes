{
    "title": "ՔՏՀԱ տեսչական մարմինը դիտարկումներ է իրականացրել հանրային տրանսպորտի հավաքակայաններում",
    "text": "ՀՀ քաղաքաշինության, տեխնիկական և հրդեհային անվտանգության տեսչական մարմնի  Երևանի տարածքային բաժնի տրանսպորտային անվտանգության մասնագետները հուլիսի 28-29-ը դիտարկումներ են իրականացրել «Երևանի ավտոբուս», «Դավիթ Հոլդինգ» ՓԲԸ-ներին պատկանող տրանսպորտային միջոցների  հավաքակայաններում։ Արդյունքում դիտարկվել են ավելի քան ութ տասնյակի հասնող տրանսպորտային միջոցներ։ Այս մասին հայտնեցին ՀՀ քաղաքաշինության, տեխնիկական և հրդեհային անվտանգության տեսչական մարմնից:\nՎերջին օրերին հանրային տրանսպորտի ներքին կահավորանքի վերաբերյալ զանգվածային լրատվամիջոցներում եղած հրապարակումներին արձագանքելով Տեսչական մարմինը դիտարկումներ է իրականացրել տրանսպորտային միջոցների ներքին կահավորմանը ներկայացվող պահանջների ապահովման նկատմամբ։\nԸստ այդմ՝ «Երևանի ավտոբուս» ՓԲԸ-ին պատկանող հավաքակայանում ՏՄ ներկայացուցիչները տրանսպորտային միջոցների ուղեսրահներում որոշ թերություններ են արձանագրել և դրանք վերացնելու պարտադիր կատարման ցուցումներ են տվել։Զուգահեռ կատարված զննության արդյունքում ՏՄ մասնագետները տրանսպորտային միջոցների արտաքին կահավորմանը ներկայացվող պահանջների կատարման խախտումներ են բացահայտել, և Վարչական իրավախախտումների վերաբերյալ օրենսգրքի հիման վրա կազմվել են համապատասխան արձանագրություններ։\n«Դավիթ Հոլդինգ» ՓԲԸ-ին պատկանող տրանսպորտային միջոցների նկատմամբ իրականացված դիտարկման արդյունքում որոշ դեպքերում կազմվել են վարչական իրավախախտման արձանագրություններ՝ տրանպորտային միջոցի արտաքին կահավորմանը ներկայացվող պահանջների խախտումների վերաբերյալ։ Որոշ դեպքերում էլ, հաշվի առնելով իրավախախտման բնույթը, տրվել են պարտադիր կատարման ցուցումներ։Ներքին կահավորմանը առումով դիտարկման պահին տրանպորտային միջոցների պատշաճ տեսքն ապահովված է եղել։\nԵրևանի քաղաքապետարանը հուլիսի 25-ին նախազգուշացնող հրապարակում էր տարածել, ըստ որի հանրային տրանսպորտի ուղեսրահները և վարորդի խցիկները բացի՝ պրակտիկ, տեղեկատվական բնույթ կրող գրություններից, այլ առարկաներով չպետք է կահավորված լինեն, հակառակ դեպքում կարգազանց վարորդները կենթարկվեն պատասխանատվության։\nՏեսչական մարմնի կողմից հանրային տրանսպորտում համապատասխան իրավական ակտերի պահանջների նկատմամբ վերահսկողությունը կրում է պարբերական բնույթ։\n"
}