{
    "title": "Փաշինյանը դպրոցի բացման արարողության ժամանակ կոչ արեց աշակերտներին իրենց առջև բարձր նշաձողեր դնել |armenpress.am|",
    "text": "armenpress.am: ՀՀ վարչապետ Նիկոլ Փաշինյանը  Երևանի Ռաֆայել Իշխանյանի անվան թիվ 153 հիմնական դպրոցի բացման արարողության ժամանակ կոչ արեց աշակերտներին իրենց առաջ դնել բարձր նշաձողեր` փոխելու սեփական քաղաքը, երկիրն ու աշխարհը։\nՄիջոցառմանը մասնակցում էին նաև Կրթության, գիտության, մշակույթի և սպորտի նախարար Արայիկ Հարությունյանը, Տարածքային կառավարման և ենթակառուցվածքների նախարար Սուրեն Պապիկյանը, Երևանի քաղաքապետ Հայկ Մարությանը, քաղաքապետի տեղակալ Տիգրան Վիրաբյանը:\nՓաշինյանն իր ելույթում նշեց, որ 21–րդ դարում առանց կրթության ոչինչ անել հնարավոր չէ։\n«Մեր երեխաներն այսօր քննադատաբար են վերաբերում ամեն ինչին, և ով քննադատաբար է մտածում, կարող է մտածել, որ կարող է առանց կրթության էլ G կարգի Mercedes ունենալ: Սակայն կա նաև հակառակ կողմը, առանց կրթության հնարավոր չէ ստեղծել G կարգի Mercedes»,- ասաց Փաշինյանը։\nՆա նշեց, որ այն, թե ինչպես են դպրոցի հարկի տակ երեխաներն անցկացնում յուրաքանչյուր րոպեն, ցույց է տալիս, թե ինչպիսին է լինելու նրանց ապագան։ \nՎարչապետն ընդգծեց, որ ցանկանում է, որպեսզի երեխաներն ապագայում երջանիկ լինեն ամենօրյա աշխատանքի մեջ, որ ուրիշներին երջանկություն պարգևելը լինի նրանց ամենակարևոր առաքելությունը, որովհետև հենց դա է ամենամեծ երջանկությունը։ \n«Մեր մեծագույն նպատակն է, որ Հայաստանում կրթությունը, սովորելը լինի ազգային կենսակերպ։ Ես ուզում եմ, որ դուք պատրաստ լինեք վաղվա պատասխանատվությանը, որն անխուսափելիորեն ծանրանալու է ձեր ուսերին։ Ձեր և մեր ճակատագիրը դասավորվեց այնպես, որ արդեն պատասխանատվություն ունենք։ Դիմակ դնելով՝ դուք այսօրվանից կարող եք պատասխանատու լինել ձեր տատիկների, պապիկների, ծնողների ու ընկերների նկատմամբ»,- նշեց վարչապետը:\nՓաշինյանը շնորհավորեց երեխաներին նոր դպրոցի բացման, ինչպես նաև նոր ուսումնական տարվա առթիվ: Նա ընդգծեց, որ երկիրը կրթության հարցում պետք է առաջնորդվի երեք կարգախոսով՝ ուժեղ և երջանիկ անհատ, ուժեղ և երջանիկ ժողովուրդ, ուժեղ և երջանիկ պետություն:\n"
}