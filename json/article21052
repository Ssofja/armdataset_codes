{
    "title": "Եվրոպայում տոների նախօրեին խստացնում է կարանտինը |azatutyun.am|",
    "text": "azatutyun.am: Եվրոպական մի շարք երկրներում կորոնավիրուսի երկրորդ ալիքի կապակցությամբ խիստ սահմանափակումներ են մտցնում: Գերմանիայում դեկտեմբերի 16-ից մինչև 2021 թվականի հունվարի 10-ը հաստատվում է կոշտ կարանտին:\nԱյդ ժամանակաշրջանում փակվելու են առևտրի և տարբեր ծառայությունների մատուցմամբ զբաղվող բոլոր խանութներն ու կենտրոնները՝ բացառությամբ պարենի և առաջին անհրաժեշտության ապրանքի վաճառք իրականացնող խանութների:\nՌեստորանների և սննդի այլ կենտրոնների ներսի սրահները փակ կլինեն, սակայն այցելուները կարող են սնունդ պատվիրել և այն տանել տուն: Բանկերը, փոստը, բենզինի լցակայանները և ավտոսպասարկման կետերը կաշխատեն:\nՄարդիկ կարող են հանդիպել, պայմանով, որ հանդիպման մասնակիցների թիվը չի անցնի 5-ից: Սուրբ Ծննդյան օրերին ընտանեկան կամ այլ տեսակի հանդիպումների մասնակիցների թիվը չպետք է գերազանցի 10-ը:\nԴպրոցներն ու մանկապարտեզները փակվում են: Իշխանությունները կոչ են անում հնարավորինս սահմանափակել քաղաքացիների ազատ տեղաշարժը:\nՆիդերլանդներում, Ֆրանսիայում, Մեծ Բրիտանիայում, Չեխիայում և եվրոպական մի շարք այլ երկրներում նույնպես խիստ սահմանափակումներ են մտցվում:\n"
}