{
    "title": "Փհենյանը առաջին անգամ հրապարակային խոսում է հակահամաճարակային միջոցառումների մասին\r\n |azatutyun.am|",
    "text": "azatutyun.am: Հյուսիսային Կորեայի իշխանությունները հավանություն են տվել բանաձևին, որը նախատեսում է ավելի կոշտ «ազգային միջոցառումներ հյուսիսկորեական բնակչության կյանքի և անվտանգության համար» կորոնավիրուսի տարածման պայմաններում, այս մասին հայտնում են երկրի պետական աղբյուրները:\n«Կորոնավիրուսի համաճարակը մարդկությանը սպառնացող աղետ է, որը չի ճանաչում սահմաններ և մայրցամաքներ»,- ասված է Կիմ Չեն Ունի գլխավորած Հյուսիսային Կորեայի Աշխատավորական կուսակցության քաղաքական բյուրոյի ընդունած փաստաթղթում:\n«Մեր երկիրը առաջին իսկ օրերին խիստ արտակարգ հակահամաճարակային բարձր մակարդակի քայլեր է ձեռնարկել երկրով մեկ, ինչը թույլ է տվել կայունացնել իրավիճակը»,- հյուսիսկորեական աղբյուրների փոխանցմամբ` նշված է բանաձևի մեջ:\nՍա Հյուսիսային Կորեայի առաջին պաշտոնական հաղորդագրությունն է կորոնավիրուսի համաճարակի վերաբերյալ: Ավելի վաղ երկրի պետական աղբյուրները հերքում էին վարակի առկայությունը երկրում:\nԱռողջապահության համաշխարհային կազմակերպության տվյալներով` ապրիլի 2-ին Հյուսիսային Կորեայում թեստավորվել է 709 հոգի, այդ թվում` 11 օտարերկրացիներ: Տասն օր անց երկրի իշխանությունները կազմակերպությանը հավաստիացրել են, որ երկրում վարակի դեպքեր չեն հայտնաբերվել:\n"
}