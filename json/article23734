{
    "title": "Զեյնալյանը նպատակահարմար չի համարում համավարակի ընթացքում դրա դեմ պայքարը քննող հանձնաժողով ստեղծելը |armenpress.am|",
    "text": "armenpress.am: Ազգային ժողովի «Իմ քայլը» խմբակցության անդամ, ԱԺ առողջապահության և սոցիալական հարցերի մշտական հանձնաժողովի նախագահ Նարեկ Զեյնալյանը նպատակահարմար չի համարում կորոնավիրուսի ընթացքում դրա դեմ պայքարի հանգամանքները քննող ԱԺ հանձնաժողովի ստեղծումը: Այս մասին ասաց Զեյնալյանը, պատասխանելով «Բարգավաճ Հայաստան» և «Լուսավոր Հայաստան» խմբացությունների ներկայացրած դիմումի մասին հարցին:\n«Այս պահին, կարծում եմ, նպատակահարմար չէ (խմբ. հանձնաժողովի ստեղծումը), որովհետև դեռ գործընթացները շարունակվում են, ընթացքի մեջ է կորոնավիրուսի համավարակը: Ինչը քննելու մասին է խոսքը, չգիտեմ, թե ինչ հիմնավորումներ են ներկայացրել, տեղյակ չեմ դեռ, բայց կարծում եմ, որ, եթե, նույնիսկ, կարիքը լինի դրա, պետք է համավարակի ավարտից հետո արվի»,- ասաց Զեյնալյանը:\nԱյն դիտարկմանը, թե հանձնաժողովը, հավանաբար, կստեղծվի սեպտեմբերին, արդյոք այդ ժամանակ էլ նպատակահարմար չի լինի դրա ստեղծումը, պատգամավորը նշեց, որ ամեն ինչ կախված է համավարակի ընթացքից:\n«Կախված է համավարակի ընթացքից, համավարակը կավարտվի, միգուցե դրա անհրաժեշտությունը լինի կամ չլինի, բայց այս պահին չեմ կարող ասել: Կավարտվի համավարակը, նոր դրա մասին կարող ենք խոսել»,- նշեց նա:\nՆարեկ Զեյնալյանը հայտնեց, որ «Իմ քայլը» խմբակցությունում «Բարգավաճ Հայաստան» և «Լուսավոր Հայաստան» խմբակցությունների նախաձեռնությունը չեն քննարկել:\nՀուլիսի 2-ին Ազգային ժողովի «Բարգավաճ Հայաստան» և «Լուսավոր Հայաստան» խմբակցությունները Հայաստանում կորոնավիրուսի դեմ պայքարի հանգամանքները քննող հանձնաժողով ստեղծելու դիմում են ներկայացրել խորհրդարանի նախագահին:\n"
}