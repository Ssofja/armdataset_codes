{
    "title": "Հայաստանին և Արցախին սահմանակից Իրանի նահանգները կորոնավիրուսի տարածման կարմիր գոտում |armenpress.am|",
    "text": "armenpress.am: Հայաստանին և Արցախին սահմանակից Իրանի Արևելյան Ազարբայջան և Արդեբիլ նահանգները գտնվում են Իրանում կորոնավիրուսի տարածման կարմիր գոտում։ Այս մասին տեղեկանում ենք Իրանի Առողջապահության և բժշկական կրթության նախարարության խոսնակ Սիմա Սադաթ Լարիի զեկույցից։ \n«Վերջին 24 ժամում կորոնավիրուսի հաստատված նոր դեպքերը 2247-ն են, երկրում մինչև այժմ վարակվածների թիվը հասնում է 345 հազար 450-ի։ Ցավոք սրտի, վերջին 24 ժամում կորոնավիրուսով վարակված 165 հոգի մահացել են։ Այսպիսով, կորոնավիրուսից մահացածների ընդհանուր թիվը հասնում է 19 հազար 804-ի։ Բարեբախտաբար, մինչև այժմ 299 հազար 157 հիվանդ առողջացել կամ հիվանդանոցներից դուրս են գրվել։ 3773 հոգի ծանր վիճակում շարունակում են հոսպիտալացված մնալ բժշկական կենտրոններում։\nՄազանդարան, Թեհրան, Ղոմ, Գոլեսթան, Հյուսիսային Խորասան, Արդեբիլ, Սպահան, Ալբորզ, Խորասան Ռեզավի, Սեմնան, Արևելյան Ազարբայջան, Մարքազի, Յազդ և Գիլան նահանգները գտնվում են վարակի տարածման կարմիր գոտում»,- հայտնել է նախարարության խոսնակը։\nԻրանում փետրվարի 18-ից ի վեր, երբ պաշտոնապես հայտարարվեց կորոնավիրուսի տարածման մասին, լրիվ կարանտինային վիճակ դեռևս չի հայտարարվել, սակայն կառավարության որոշումներով որոշակի տեղային սահմանափակումներ են կիրառվում։ Հունիսի կեսերին մի շարք պետական պաշտոնյաներ, այդ թվում նախագահ Հ. Ռոհանին հայտարարեցին երկրում կորոնավիրուսային վարակի երկրորդ ալիքի մասին։\nԻրանում հաջորդ շաբաթ սկսում է կրոնական Մոհարամ ամիսը, որի ընթացքում մի շարք հանրային միջոցառումներ են ծրագրված։ Այս ամսվա 10-րդ օրը հավատացյալները սգում են շիայական 3-րդ իմամ Հուսեյնի և նրա զինակիցների նահատակությունը, կազմակերպվում են քայլերթեր, հանրային հավաքներ։ Կառավարությունը միջոցառումները չի չեղարկել, սակայն դրանք անցկացվելու են սահմանափակումներով։ \n"
}