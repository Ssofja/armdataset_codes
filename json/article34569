{
    "title": "Ռուստամ Բադասյանը ներկայացրել է հանրային ծառայությունների մատուցման ոլորտի բարեփոխումները",
    "text": "Արդարադատության նախարարությունը հանրային ծառայությունների մատուցման ոլորտում արմատական բարեփոխում է իրականացնում: Այս մասին «Ֆեյսբուք»-ի իր էջում գրել է ՀՀ արդարադատության նախարար Ռուստամ Բադասյանը:\nԱրդյունքում այլևս պետական տուրք չի պահանջվի․\nԱմուսնության գրանցման,\nՔԿԱԳ տեղեկանքներ տրամադրելու,\nԱռցանց եղանակով անհատ ձեռնարկատեր հաշվառվելու,\nԱռանձին տառերի կամ թվերի կամ ուղղագրական սխալների փոփոխության համար։\nՆախարարը հայտնել է, որ ՔԿԱԳ պետտուրքի վճարումից ընդհանրապես կազատվեն՝\nԿենսաթոշակառուները, առաջին և երկրորդ խմբի հաշմանդամները և հաշմանդամ երեխաները, ընտանիքների անապահովության գնահատման համակարգում հաշվառված անձինք, ռազմական գործողությունների մասնակիցները, ռազմական գործողությունների հետևանքով զոհված, հաշմանդամ դարձած, անհայտ բացակայող կամ մահացած ճանաչված անձի ամուսնինը, զավակը և ծնողը։\nԲարեփոխումների արդյունքում կրճատվել են նաև հետևյալ գործընթացների ժամկետները.\nԱմուսնության բացակայության մասին տեղեկանքը 7 օրվա փոխարեն կտրամադրվի տեղում։\nԱմուսնության գրանցումը հնարավոր կլինի իրականացնել դիմումը ներկայացնելու հաջորդ օրվանից մինչև 6 ամիս ժամկետում՝ դիմողի նախընտրած օրը։\nԱնվան փոխման գրանցման ժամկետը մինչև 5 ամսից կդառնա 15 աշխատանքային օր։\nՈւղղում, փոփոխություն և լրացում, ինչպես նաև ակտի վերականգնում կատարելու համար մինչև 4 ամիս տևող ժամկետը դարձել է 15 աշխատանքային օր:\nՈւղղագրական սխալների փոփոխման համար սահմանված ժամկետը կկրճատվի մինչև 3 աշխատանքային օր ։\nԱռևտրային կազմակերպությունների գրանցման ժամկետը սահմանվել է 1 աշխատանքային օր։\n«Փաստաթղթերն ապոստիլով կվավերացվեն մեկ պետական մարմնի՝ Արդարադատության նախարարության կողմից՝ 1 օրում՝ նախկին 3 օրվա փոխարեն:\nԱ/Ձ հաշվառումը հնարավոր կլինի նաև լիազորված անձի միջոցով։\nՀանրային ծառայությունների մատուցման ոլորտում բարեփոխումները շարունակվում են։\nՊետռեգիստրին առնչվող փոփոխություններն ուժի մեջ կմտնեն այսօրվանից, իսկ ՔԿԱԳ ոլորտին առնչվող բարեփոխումները՝ 2021 թվականի մայիսի 16-ից»,- գրել է Բադասյանը։\n"
}