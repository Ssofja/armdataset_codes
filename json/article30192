{
    "title": "Իմ հրաժարականի հարցը չի քննարկվում. Արայիկ Հարությունյան |aysor.am|",
    "text": "aysor.am: Իմ հրաժարականի հարցը չի քննարկվում, լրագրողների հետ զրույցում ասաց ԿԳՄՍ նախարար Արայիկ Հարությունյանը՝ նշելով, որ ըմբռնումով է վերաբերվում իր հրաժարականը պահաջողների գործողություններին:Հարցին, թե տեսնո՞ւմ է թերություններ, որ կարող է իր հրաժարականը պահանջելու պատճառ լիներ, նախարարը պատասխանեց.«Երբ 2018 թվականին քննարկում էր գնում այն մասին, թե ինչ բարեփոխումներ են տեղի ունենալու մեր ոլորտում, ես առիթ եմ ունեցել ասելու, որ ոլորտում շատ ցավոտ և ծանր բարեփոխումներ են լինելու, որովհետև ակնհայտ էր բոլորիս համար, որ կրթական, այդ թվում՝ նաև մշակույթի և սպորտի ոլորտում այն համակարգերը, որոնք գործում են, մեծ դժգոհությունների տեղիք են տալիս, և այդտեղ պետք է բարեփոխումներ տեղի ունենան: Ասել եմ, որ այդ բարեփոխումները վերաբերելու են շատ մեծ թվով շահառուների խմբի, և, բնականաբար, լինելու են դժգոհություններ:Այն խումբը, որը հիմա դժգոհում է, դժգոհում է շատ կոնկրետ պատճառներով, դրանց մասին իրենց կհարցնեք: Իրենք բովանդակությունից, ըստ էության, մասնավորապես, հանրակրթական չափորոշիչի և ծրագրային չափորոշիչներից գաղափար չունեն կամ ակնհայտ կեղծում են: Եթե նրանք պնդում են, որ Նախնական զինվորական պատրաստություն առարկան դուրս է գալիս, նրանք ստում են, երբ ասում են, որ սեպտեմբերից սեռական դաստիարակություն առարկա է մտնում ծրագրերի մեջ, նրանք ստում են, երբ ասում են, որ բոլոր չափորոշիչներում սեռական դաստիարակության բաղադրիչ է մտած, նրանք ստում են: Երբ ասում են՝ հայկական լեռնաշարահի փոխարեն գրված է Անատոլիա, նրանք ստում են:Այն մարդիկ, որոնք ներգրավված են այս փողոցային պայքարին, շատ կոնկրետ նրանց շահերին շատ մեծ վնաս է հասցվել, որովհետև նրանց գործունեությունը ոլորտում եղել է արատավոր, և, բնականաբար, պետք է այս աղմուկը բարձրացնեն: Երբ ասում են, որ Խորանացին, Նարեկացին, Սայաթ-Նովան հանում են ծրագրից, ստում են», - նշեց նախարարը:\nԱրայիկ Հարությունյանը կոչ արեց լրագրողներին ոչ թե տարածել հնչող ապատեղեկատվությունը, այլ՝ խորանալ տեքստերի մեջ և ներկայացնել իրականությունը:\nԱնդրադառնալով դասարաններում երեխաների դիմակ կրելու պահանջին՝ Արայիկ Հարությունյանը նկատեց.\n«Ես լսել եմ ծնողների մտահոգությունը: Մենք դա քննարկում ենք և, ըստ էության, այն առաջարկությունները, որոնք արվել են, այդտեղ որևէ նոր բան չկա: Դիմակներ կրելու կարգը փակ սահմաններում սահմանված է մայիսից»։\n"
}