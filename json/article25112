{
    "title": "Քննիչի գործողություններին գնահատական տալու նպատակով նշանակվել է ծառայողական քննություն",
    "text": "Քաղաքացու կողմից հիշատակված քննիչի գործողություններին գնահատական տալու նպատակով, ՀՀ քննչական կոմիտեի նախագահի հրամանով, նշանակվել է ծառայողական քննություն։ Այս մասին տեղեկացրին ՀՀ քննչական կոմիտեի տեղեկատվության և հասարակայնության հետ կապերի բաժնից։\n«Նելլի Միքայելյանի hաղորդման հիման վրա՝ նախնական համաձայնությամբ, Երևան քաղաքի Մալաթիա-Սեբաստիա համայնքում գտնվող բնակարանի՝ Ն.Միքայելյանի ժառանգության մասնաբաժինը խարդախությամբ հափշտակելու դեպքի առթիվ ՀՀ քննչական կոմիտեի Երևան քաղաքի քննչական վարչության ծանր հանցագործությունների քննության բաժնում քննվում է քրեական գործ՝ ՀՀ քրեական  օրենսգրքի  325-րդ հոդվածի (փաստաթղթեր, դրոշմներ, կնիքներ, ձևաթղթեր, տրանսպորտային միջոցների հաշվառման համարանիշներ կեղծելը, իրացնելը կամ օգտագործելը) 1-ին մասով և 178-րդ հոդվածի (խարդախությունը) 3-րդ մասի 1-ին կետով:  Հիշյալ քրեական գործով Նելլի Միքայելյանը ճանաչվել է տուժող:\nՔրեական գործով էական նշանակություն ունեցող մի շարք հանգամանքներ պարզելու նպատակով 2020թ. մարտի 9-ին նշանակվել է դատափաստաթղթաբանական և դատաձեռագրաբանական համալիր կրկնակի փորձաքննություն, որի եզրակացությունը դեռևս չի ստացվել:\nՎերը նշված փորձաքննության եզրակացությունն ստանալուց հետո քրեական գործով կկայացվի համապատասխան դատավարական որոշում:\nՄիաժամանակ տեղեկացնում ենք, որ 2020թ. մայիսի 14-ին Նելլի Միքայելյանի կողմից լրագրողներին տրված հարցազրույցում հիշատակված ՀՀ քննչական կոմիտեի Երևան քաղաքի քննչական վարչության քննիչի գործողություններին գնահատական տալու նպատակով, ՀՀ քննչական կոմիտեի նախագահի հրամանով, նշանակվել է ծառայողական քննություն»,- նշված է հաղորդագրության մեջ:\nԵնթադրյալ հանցանքի մեջ կասկածվողը կամ մեղադրվողը համարվում է անմեղ, քանի դեռ նրա մեղավորությունն ապացուցված չէ ՀՀ քրեական դատավարության օրենսգրքով սահմանված կարգով` դատարանի` օրինական ուժի մեջ մտած դատավճռով:\n"
}