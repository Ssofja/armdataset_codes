{
    "title": "Տղան, որ դաշնամուրը փոխարինեց զենքով. BBC-ի ռեպորտաժն անհետ կորած հայ զինծառայողի մասին |armenpress.am|",
    "text": "armenpress.am: Բրիտանական հեղինակավոր BBC լրատվամիջոցը ռեպորտաժ է պատրաստել Արցախյան երկրորդ պատերազմի ընթացքում անհետ կորած զինծառայող 22-ամյա Սողոմոնի մասին:\nԼրատվամիջոցը նշում է, որ դաշնամուր և սաքսոֆոն նվագող Սողոմոնը կռվի ընթացքում իր երաժշտական գործիքը փոխարինել է զենքով:\n«Բանակ գնալուց առաջ սաքսոֆոն սովորեց, որ նվագախումբ ընկնի, բայց այն վայրում, որտեղ ծառայության մեկնեց, նվագախումբ չկար»,- նշում է Սողոմոնի քույրը՝ հավելելով, որ եղբայրը փոքր տարիքից կռիվ անել չէր սիրում:\nՍողոմոնի վերաբերյալ ընտանիքի անդամները տեղեկություն չունեն հոկտեմբերի 1-ից:\n«Իրենց հրամանատարն ասում էր, որ նա մահացել է, բայց մյուսն էլ ասում էր, որ հաջորդ օրն իրենք միասին են եղել»,- նշում է անհետ կորած զինծառայողի քույրը:\n22-ամյա զինծառայողի հարազատները հույսը չեն կորցնում, որ Սողոմոնը մի օր վերադառնալու է:\n«Հույսով սպասում եմ, որ Սողոմոնը պետք է գա»,- նշում է Սողոմոնի հայրը` Կամսարը:\nԼրատվամիջոցը հավելում է, որ բազմաթիվ ընտանիքներ սպասում են իրենց անհետ կորած որդիներին: Մինչ օրս էլ շարունակվում է նաև զոհվածների մարմինների նույնականացման գործընթացը:\n"
}