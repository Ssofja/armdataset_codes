{
    "title": "Արսեն Թորոսյանը ԱՀԿ-ի և ՄԱԿ-ի փորձագետների հետ քննարկել է ոչ վարակիչ հիվանդություններին առնչվող միջոցառումների ընդլայնումը",
    "text": "Առողջապահության նախարար Արսեն Թորոսյանն ընդունել է «Ոչ վարակիչ հիվանդությունների (ՈՎՀ) կանխարգելման և հսկողության ոլորտում ներդրումները հիմնավորող փաստարկներ. առաքելություն Հայաստան» ծրագրի շրջանակում Հայաստան այցելած Առողջապահության համաշխարհային կազմակերպության (ԱՀԿ) և Միավորված ազգերի կազմակերպության փորձագետների թիմին՝ ԱՀԿ գլխավոր քարտուղարի տեղակալի գրասենյակի տնօրեն Սվետլանա Ակսելրոդինի գլխավորությամբ:\nԱռաքելության նպատակն է մշակել ՈՎՀ-ի կանխարգելմանն ու հսկողությանն ուղղված ներդրումները հիմնավորող փաստարկներ, որոնք կօգնեն երկրներին կատարել ՈՎՀ-ի հետ կապված ծախսերի գնահատում, խթանել ոչ վարակիչ հիվանդությունների դեմ պայքարին ուղղված ազգային արձագանքման միջոցառումները։\nՀանդիպման ընթացքում քննարկվել են ոչ վարակիչ հիվանդությունների հիմնախնդիրները, ոլորտում արմատական փոփոխությունների անհրաժեշտությունը, համագործակցության նորանոր ուղիները, ինչպես նաև ՈՎՀ ռիսկի գործոնների նվազեցմանն ուղղված միջգերատեսչական համագործակցության խթանումը և իրականացվող միջոցառումների ընդլայնումը:\nՀաշվի առնելով Հայաստանում ՈՎՀ կանխարգելման և առողջապահության համակարգի բարեփոխումների անհրաժեշտությունը` 2018 թվականի նոյեմբերին ՄԱԿ-ի փորձագետների թիմն այցելել է Հայաստան և դրա արդյունքում պատրաստվել է «Ոչ վարակիչ հիվանդությունների կանխարգելումը և հսկողությունը Հայաստանում․ ներդրումները հիմնավորող փաստարկներ» թեմայով զեկույց:\nԶեկույցում ներկայացված են ՈՎՀ հիմնախնդիրները և այդ հիվանդություններով պայմանավորված տնտեսական ծախսերը (թե՛ ուղղակի և թե՛ անուղղակի), որոնք կազմում են 362.7 մլրդ ՀՀ դրամ, ինչն էլ հավասար է 2017թ.-ի հանրապետության համախառն ներքին արդյունքի 6.5%-ին: Հարկ է նշել, որ Հայաստանում առավել տարածված չորս ՈՎՀ-ից մահացության բեռը կազմում է շուրջ 85%, վաղաժամ մահացությունը` շուրջ 20%:\n"
}