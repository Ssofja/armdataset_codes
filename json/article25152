{
    "title": "Հերթը հումանիտար առարկաներինն է․ փոփոխվում են հանրակրթական չափորոշիչները․ Արայիկ Հարությունյան",
    "text": "ՀՀ կրթության, գիտության, մշակույթի և սպորտի նախարար Արայիկ Հարությունյանը ֆեյսբուքյան էջում գրում է․ \n«Հերթը հումանիտար առարկաներինն է․ փոփոխվում են հանրակրթական չափորոշիչները:\nՆախ՝ ի՞նչ է հանրակրթական չափորոշիչը․\nՉափորոշիչները սահմանում են ուսումնառության նպատակներն առ այն, թե ինչ պետք է սովորողն իմանա և կարողանա անել ըստ դասարանների կամ կրթական աստիճանի։\nՀամաշխարհային բանկի «Կրթության բարելավում» ծրագրի «Հանրակրթության որակի բարելավում՝ կրթակարգի և չափորոշիչների վերանայման միջոցով» ենթածրագրի շրջանակում նախատեսվում է իրականացնել Հանրակրթության պետական չափորոշչի, առարկայական չափորոշիչների և ծրագրերի վերանայումը` ներառելով հետևյալ ուսումնական բնագավառները.\n\nհայոց լեզու, գրականություն\nհասարակություն, հասարակական գիտություններ (Հասարակագիտություն, Հայոց պատմություն, Եկեղեցու պատմություն, Համաշխարհային պատմություն, Նորագույն պատմություն)\nօտար լեզուներ (անգլերեն, ռուսերեն, գերմաներեն, ֆրանսերեն)\nարվեստ (երաժշտություն, կերպարվեստ)\nֆիզիկական կրթություն և անվտանգ կենսագործունեություն (Ֆիզկուլտուրա, Առողջ ապրելակերպ, Շախմատ, ՆԶՊ):\n\nԾրագրի շրջանակում նախատեսվում է նաև.\n\nվերապատրաստման մոդուլների մշակում\nմշակված առարկայական չափորոշիչների և ծրագրերի փորձարկումը դպրոցում\nվերապատրաստումներ ուսուցիչների համար` ներկայացնելու վերափոխված առարկայական չափորոշիչները և ծրագրերը դպրոցներում\nսեմինարների կազմակերպում՝ դասագրքեր մշակողների համար\n\nԱրդյունքում կունենանք՝\nՀանրակրթության նոր, միասնական պետական չափորոշիչ և դրան համապատասխան վերանայված և լրամշակված առարկայական չափորոշիչներ ու ծրագրեր, ինչպես նաև առարկայական չափորոշիչներում և ծրագրերում կատարված փոփոխություններին լավատեղյակ ուսուցիչներ և դասագիրք մշակողներ:\n"
}