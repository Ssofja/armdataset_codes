{
    "title": "Հայկ Մարությանը «Անմահ գնդի» քայլերթին մասնակցել է պապի՝ Գարեգին Քրքրյանի լուսանկարով",
    "text": "Մայրաքաղաքում անցկացվել է «Անմահ գունդ» խորագրով քայլերթը: Բազմաթիվ քաղաքացիների հետ քայլերթին միացել են նաև ՀՀ նախագահ Արմեն Սարգսյանը, Երևանի քաղաքապետ Հայկ Մարությանը, ՀՀ ԱԺ փոխխոսնակ Ալեն Սիմոնյանը, պատգամավորներ: Քայլերթի մասնակիցների ձեռքում Հայրենական մեծ պատերազմի, Արցախյան ազատամարտի և ապրիլյան քառօրյա պատերազմի հերոսների նկարներն էին: Քաղաքապետ Հայկ Մարությանը քայլերթին մասնակցում էր պապի՝ Գարեգին Քրքրյանի լուսանկարը ձեռքին: «Նկարի վրա պատկերված է իմ պապիկը, որը 1941թ.-ին մեկնել է պատերազմ՝ մինչև 1945թ.-ի ամառը և, փառք Աստծո, վերադարձել տուն: Սա ինձ համար շատ կարևոր է, ես հպարտ եմ թե իմ պապիկով, թե մեր հայ ազգի բոլոր հերոսներով, ովքեր շատ մեծ ներդրում ունեն Հայրենական մեծ պատերազմի հաղթանակում»,- նշել է քաղաքապետը՝ պատասխանելով լրագրողների հարցերին: Արամ Խաչատրյանի հուշարձանի մոտից մեկնարկած քայլերթը շարունակվել է մինչև Կիրովի անվան մանկական զբոսայգի: Քաղաքապետ Մարությանը հանգստի գոտում ծաղիկներ է խոնարհել Խորհրդային Միության կրկնակի հերոս, գվարդիայի փոխգնդապետ Նելսոն Ստեփանյանի հուշարձանին, հարգանքի տուրք մատուցել հերոս օդաչուի հիշատակին: «Անմահ գունդ» խորագրով քայլերթը Հայաստանում անցկացվում է չորրորդ տարին՝ ՀՀ պաշտպանության նախարարության հետ համատեղ:\n"
}