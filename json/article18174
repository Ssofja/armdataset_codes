{
    "title": "Թուրքիան Կովկասում անելիք չունի, Ադրբեջանը միջազգային ահաբեկչության շեմին է. ԵՀՀ հայտարարությունը",
    "text": "Եվրոպայի հայերի համագումարը հայտարարություն է տարածել վերջին օրերին Ադրբեջանի կողմից Հայաստանի հետ սահմանին իրավիճակի սրման կապակցությամբ՝ նշելով, որ Թուրքիան Կովկասում անելիք չունի, Ադրբեջանը միջազգային ահաբեկչության շեմին է։\nԻնչպես տեղեկացրին Եվրոպայի հայերի համագումարից, հայտարարության մեջ նշված է. «Ադրբեջանի բռնատիրական իշխանությունները Հայաստանի դեմ  արդեն քանիերորդ օրն է ինչ շարունակում են իրենց ռազմական ագրեսիան:Նրանք անկարող լինելով կոտրելու հայկական կողմի անկոտրում դիմադրությունը, իրենց իսկ սկսած ագրեսիայի հետեւանքով՝ կրելով պարտություն պարտության ետեւից, գլուխները կորցրած, անտեսելով մարդկային բոլոր նորմերն ու օրինաչափությունները թիրախավորում են հասարակ ժողովրդին, ռմբակոծում են գյուղերը, մարդկանց տները, մանկապարտեզները եւ քաղաքացիական ենթակառուցվածքները:\nԱդրբեջանական այս ահաբեկչական ոճրագործ քայլերը անվերապահորեն քաջալերվում եւ հրահրվում են Թուրքիայի կողմից: Էրդողանի իշխանությունը անվերապահորեն կանգնելով Ադրբեջանի կողքին մեղսակից է դառնում այս հանցավոր քայլերին՝ նույնիսկ այն ժամանակ, երբ Ադրբեջանի ռազմական ղեկավարությունը հայտարարում է, որ  ռմբակոծելու է հայկական ատոմակայանը:\nՍա մարդկության դեմ բացահայտ ոճրագործ հայտարարություն է, որի վրայից միջազգային հանրությունը, կառույցները եւ պետությունները չպիտի հպանցիկ անցնեն: Նման սպառնալի կոչերին պատասխան չտալը եւ չդիմակայելը է'լ ավելի կդրդի ու կքաջալերի Ալիեւին ու Էրդողանին՝ արկածախնդրական սանձարձակ քայլեր անելու մեջ եւ իրագործելու իրենց անմարդկային հետին մտադրությունները:\nՀակամարտության դրդիչն ու հրահրողը նեոօսմանական երազանքներով տարված եւ տարածաշրջանի ու աշխարհի համար սպառնալիք հանդիսացող թուրքական իշխանություններն են, որոնք իրենց ռասիստական հակամարդկային շահերի համար ծառայեցնում են թե' Ալիեւյան կլանին եւ թե' ադրբեջանական ժողովրդին:\nԽստիվ դատապարտում ենք Թուրքիայի ռազմատենչ հռետորաբանությունները եւ Ադրբեջանին համակողմանի աջակցության հիվանդագին կոչերը եւ խոստումները:\n30 տարիների ընթացքում Ադրբեջանի  հայատյացություն քարոզող իշխանությունները ի խնդիր իրենց կլանային իշխանության հաստատման եւ երկարացման, թունավորել են իրենց ժողովրդի միտքն ու հոգին՝ նրանից խլելով ողջամտությունն ու համակեցության զգացումները:\nՈղջ հայությունը Հայաստանում եւ Սփյուռքում միակամ ու միաձայն պաշտպանելու է իր ապրելու իրավունքը, իր հայրենիքն ու պետականությունը:\nՀայոց պետականությունը սրբություն է եւ պիտի աճի ու զարգանա հավերժ: Ոչ մի ոտնձգություն անպատիժ չի մնալու: Միակամ ու միասին առանց բացառության համախմբվենք հայրենի պետության եւ մեր քաջարի բանակի ու զինվորի կողքին եւ չեզոքացնենք ու վերացնենք բոլոր սպառնալիքները:\nԳրանցենք նորանոր հաղթանակներ եւ ապահովենք մեր երկրի ազատ ու անկաշկանդ զարգացումը եւ  տարածաշրջանի խաղաղությունը»:\n"
}