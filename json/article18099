{
    "title": "Հակոբ Արշակյանը ներկայացրել է բարձր տեխնոլոգիաների նախարարի նորանշանակ տեղակալին",
    "text": "Բարձր տեխնոլոգիական արդյունաբերության նախարար Հակոբ Արշակյանն այսօր նախարարության աշխատակազմին է ներկայացրել նախարարի նորանշանակ տեղակալ Վիկտորիա Պողոսյանին։\nՆախարարության հասարակայնության հետ կապերի բաժնի տարածած հաղորդագրության համաձայն՝ Հակոբ Արշակյանը շնորհավորել է Վիկտորիա Պողոսյանին նոր պաշտոնում նշանակվելու կապակցությամբ, ընդգծել, որ նա տևական ժամանակ է, ինչ աշխատում է նախարարությունում, որպես ծրագրերի վարչության ղեկավար և այդ ընթացքում վարչությունը կայացել  և շոշափելի հաջողություններ է արձանագրել։\nՆախարարը համոզմունք է հայտնել, որ առաջիկայում  ևս նա բարձր պատասխանատվությամբ կշարունակի իր աշխատանքը արդեն որպես նախարարի տեղակալ՝ շարունակելով առաջանցիկ զարգացում ապահովել նախարարության աշխատանքներում։\nՎիկտորիա Պողոսյանը շնորհակալություն է հայտնել վստահության համար, նշել, որ հաջողության հիմնաքարը կոլեկտիվ, համատեղ աշխատանքն է եղել, և որ համատեղ աշխատանքի արդյունքում են գրանցվել այն բոլոր ձեռքբերումները, որոնց հասել է ծրագրերի վարչությունը։ Նա նաև ընդգծել է՝ առջևում դեռ շատ ծրագրեր ու անելիքներ կան, որոնց իրագործման ուղղությամբ համատեղ ջանքեր կներդրվեն։\nՆախարար  Հակոբ Արշակյանը  խոսել է նաև միասնական, կոլեկտիվ ջանքերով անհնարին թվացողն իրականություն դարձնելու հնարավորությունների մասին։ Նա շեշտել է, որ նախարարության կոլեկտիվի աշխատանքից է  կախված, թե Հայաստանն ապագայում  կլինի՞ բարձր տեխնոլոգիական, ռազմարդյունաբերական երկիր, թե՝ ոչ։\n«Սա չափազանցություն չէ։ Այո, մեր ոլորտի մասնագետները, մեր գործընկեր գերատեսչությունները շատ կարևոր աշխատանք են կատարում և առանց նրանց անհնար է դա իրագործել։ Բայց, նախարարության աշխատակազմի գործունեությունից է կախված, թե արդյո՞ք մեր երկիրը ճիշտ քաղաքականություն կորդեգրի, ճիշտ օրենքներ կընդունի և կշարժվի առաջ այդ ուղենիշներով, թե՝ ոչ»,- ընդգծել է Հակոբ Արշակյանը։\n Վիկտորիա Պողոսյան\nՀՀ բարձր տեխնոլոգիական արդյունաբերության նախարարի տեղակալ\nԾննդյան տարեթիվ, ամսաթիվ, ծննդավայր\n07.03.1982թ., ք. Երևան\nԿրթություն\n1998-2003թթ. - Հայաստանի   պետական   տնտեսագիտական   համալսարան, մագիստրոսի   աստիճան, Ֆինանսներ   և   ապահովագրութուն   ֆակուլտետ\nԱշխատանքային գործունեություն\n31.06.2020թ.- ՀՀ բարձր տեխնոլոգիական արդյունաբերության նախարարի տեղակալ\n02․2020 - 06.2020թթ. - ՀՀ ԲՏԱ նախարարություն, Ծրագրերի   կառավարման վարչության պետ\n01.2020 - 02.2020թթ. - ՀՀ ԲՏԱ նախարարություն, ՏՏ կրթության նախագծերի փորձագետ  \n11.2018 - 12.2019թթ. -  «Դիջիթեյն» ՍՊԸ, գործառնական տնօրենի տեղակալ կոմերցիոն գծով   \n03.2016 - 11.2018 թթ. - «Ինգո Արմենիա» ԱՓԲԸ, Հատուկ նախագծերի   ղեկավար  \n08.2013 - 03.2016թթ. - INDITEX /Fawaz Alhokair Group Fashion   Retail, ZARA   Հայաստան   բրենդի   մենեջեր   \n08.2012 - 08.2013թթ. - INDITEX /Fawaz Alhokair Group Fashion Retail, ZARA Հայաստան բրենդի   մենեջերի տեղակալ  \n01.2012 - 08.2012թթ. -  «Սոֆթ կոնստրակտ» ՍՊԸ, վաճառքների և մարքեթինգի բաժնի ղեկավար  \n06.2011 - 01.2012 թթ. - «Գրանդ   Սպորտ» կենտրոն - հաճախորդների սպասարկման բաժնի ղեկավար/ գործադիր տնօրենի տեղակալ  \n11.2010 - 06.2011թթ.  -«ԱՅԲ» կրթական հիմնադրամ, հասարակայնության հետ կապերի համակարգող  \n05.2008 - 05.2009թթ. - «Նորվիկ» ՈւՎԿ ՓԲԸ, հասարակայնության հետ կապերի և մարքետինգի   մենեջեր\n02.2006-05.2209թթ. - «Հայաստանի ձիասպորտի   ֆեդերացիա» ՀԿ, գործադիր տնօրենի օգնական\n01.2005-07.2007թթ. -  EBRD TAM-BAS fashion umbrella brand զարգացման նախագիծ, մարքեթինգի   խորհրդատու\nԿուսակցական պատկանելություն\nԱնկուսակցական:\nԱնձնական տվյալներ\nԱմուսնացած է, ունի 2 զավակ:\n"
}