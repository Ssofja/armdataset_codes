{
    "title": "Ռոմանոս Պետրոսյանը Ջոն Քերիի գլխավորած կլոր սեղանի ժամանակ բարձրաձայնել է ադրբեջանական ագրեսիայի մասին",
    "text": "ԱՄՆ նախագահի կլիմայի հարցերով հատուկ հանձնակատար Ջոն Քերիի անձնական հրավերով Շրջակա միջավայրի նախարար Ռոմանոս Պետրոսյանը մասնակցել է այսօր կայացած նախարարական կլոր սեղանին։ Միջոցառումը նախորդում էր ապրիլի 22-ին կայանալիք առաջնորդների համաշխարհային գագթնաժողովին, որը նախաձեռնվել է ԱՄՆ նախագահ Ջո Բայդենի կողմից, ի նշան ԱՄՆ նոր վարչակազմի պատրաստակամությանը՝ միանալու կլիմայի փոփոխության դեմ մղվող գլոբալ պայքարին։ \nՆախարարությունը տեղեկացնում է, որ կլոր սեղանին մասնակցում էին շուրջ 60 երկրի նախարարներ։\nՀայաստանի ընտրությունը որպես  մասնակից երկիր, պայմանավորված է կլիմայական բանակցություններում ունեցած նշանակալի ավանդով և երկրի կողմից նախաձեռնված ակտիվ գործողություններով՝ ուղղված կլիմայի փոփոխության հարմարվողականությանը և մեղմմանը։  \nՆախարար Պետրոսյանը ողջունել է քննարկման մասնակիցներին և  նշել մեր երկրի համար մեծ  պատիվ է հանդես գալու նման բարձր մակարդակի նախարարական կլոր սեղանին։\nՆախարարն իր խոսքում վստահություն է հայտնել, որ ԱՄՆ նոր վարչակազմի կողմից սահմանված հավակնոտ նպատակները և նախաձեռնված համարձակ քայլերը թույլ կտան գլոբալ մակարդակով կանխել կլիմայական ճգնաժամը։\nՀայաստանում խնդիրն առավել արդիական է, քանի որ մենք համարվում ենք կլիմայի փոփոխության նկատմամբ  4-րդ առավել խոցելի երկիրը Արևելյան Եվրոպայի և Կենտրոնական Ասիայի տարածաշրջանում՝ արդեն իսկ արձանագրելով 1.3°C ջերմաստիճանի բարձրցում և տեղումների կրճատում 9%-ով։\nՆախարարը բարձր մակարդակի այս հարթակը օգտագործել է նաև ևս մեկ անգամ բարձրաձայնելու 2020 թվականի սեպտեմբեր ամսին Ադրբեջանի կողմից սանձազերծված ագրեսիայի հետևանքների մասին։\n«Covid-19 համավարակով պայմանավորված ճգնաժամը, ինչպես նաև Ադրբեջանի կողմից սանձազերծված ագրեսիայի հետևանքները զգալիորեն անդրադարձել են Հայաստանի կողմից իր կլիմայական պարտավորությունների իրականացման վրա։  Ադրբեջանական զինուժի կողմից կիրառված սպիտակ ֆոսֆոր պարունակող թերմիտային նյութերով լայնածավալ գրոհները անդառնալի վնաս են հասցրել շրջակա միջավայրին և էկոհամակարգին տարածաշրջանային մակարդակով՝ անտառային հրդեհներից, մինչև մթնոլորտի, հողերի և ջրային համակարգերի կայուն աղտոտում։ \nՆույնիսկ երկրի համար այս դժվարին ժամանակահատվածում, Հայաստանը ընդարձակ համագործակցություն է ծավալում՝ գլոբալ օրակարագում ներգրավվելու, ինչպես նաև հասարակությանը կլիմայական թիրախների շուրջ համախմբելու նպատակով։ Այդ մոտեցումը ենթադրում է ոչ միայն կլիմայական հավակնոտ նպատակների հռչակում, այլև տնտեսական զարգացման մոդելների վերաիմաստավորում՝ խթանելով անցումը առավել կայուն, ցածրածխածնային տնտեսության՝ կլիմայական աղետալի հետագծից խուսափելու նպատակով։ Վերջինս հստակ ձևակերպված է Ազգային մակարդակով սահմանված ներդրումների (NDC) 2020թ․ լրամշակված տարբերակում։\nՑածր ածխածնային անցումն ընկած է Հայաստանի էներգետիկ անկախության, էներգետիկ անվտանգության և կանաչ աճի հիմքում և մեր տեսլականը միտված է էկոհամակարգային մոտեցման, անտառվերականգնման, էներգախնայողության և վերականգնվող էներգետիկայի զարգացման վրա հիմնված հարմարվողականության ռազմավարությանը։ Որպես զարգացող և դեպի ծով ելք չունեցող երկիր Հայաստանը բարձր է գնահատում միջազգային օժանդակության անհրաժեշտությունը կլիմայական քաղաքականության մշակման և իրականացման նպատակով։   Այդ աջակցությունն իր նշանակալի ներդրումն ունի մեր երկրի կլիմայակայուն զարգացման տեսանկյունից՝ 2030 կայուն զարգացման օրակարգին համահունչ և ՄԱԿ-ի կլիմայի փոփոխության շրջանակային կոնվենցիայի ներքո Հայաստանի ստանձնած պարտավորությունների կատարման առումով»,-նշել է նախարարը։\n"
}