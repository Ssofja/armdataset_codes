{
    "title": "«Դեղին բաճկոնավորները» Փարիզում դուրս են եկել մայիսմեկյան ցույցի |armenpress.am|",
    "text": "armenpress.am: «Դեղին բաճկոնավորներ» շարժման կողմնակիցները Փարիզում մասնակցում են մայիսմեկյան բողոքի ակցիայի, հայտնում է «ՌԻԱ Նովոստի»-ն:\nՄայիսի մեկին ոչ միայն Փարիզում, այլև ամբողջ Ֆրանսիայում բողոքի ակցիաներ են անցկացվում, որոնք համավարակի պատճառով 2020-ին չէին կայացել:\nՑուցարարները հավաքվել են Փարիզի Մարշալ Ժուանի հրապարակում: Բողոքի ակցիան անցկացվում է ոստիկանության վերահսկողությամբ, և ցուցարարները պատրաստվում են  հավաքվել Հանրապետության հրապարակում, որտեղ մեկնարկելու է գլխավոր ցույցը:\nԸստ Աշխատանքի համընդհանուր համադաշնության տվյալների՝ Ֆրանսիայում գրեթե 300 բողոքի ակցիա է նախատեսվում: Ֆրանսիայի իշխանությունների գնահատմամբ՝  ամբողջ երկրում ցույցերին մասնակցելու է մոտավորապես 100 հազար մարդ:\n2018 թվականի նոյեմբերի 17-ից «Դեղին բաճկոնավերները» Ֆրանսիայում բողոքի ակցիաներ էին կազմակերպում գրեթե ամեն շաբաթ: Սկզբում ցույցերն անցկացվում էին վառելիքի գնաճի դեմ պայքարելու նպատակով, իսկ հետո պահանջների ցանկն ընդլայնվել է: Ավանդական դարձած բողոքի ակցիաներն ուղեկցվում են անկարգություններով, ցուցարարների և ոստիկանության միջև բախումներով:\n"
}