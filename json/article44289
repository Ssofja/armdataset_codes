{
    "title": "ՍՈՒ-30 գերժամանակակից զենք առնելով՝ մենք հրահրել ենք պատերազմը․ Նիկոլ Փաշինյան",
    "text": "«Պարո՛ն վարչապետ, Ձեր պատասխանից ստացվում է՝ 2018-ից մենք այլ տարբերակ չունեինք, քան պատրաստվել պատերազմի։ Արդյոք մենք ունեցե՞լ ենք հնարավորություն եւ կարողացե՞լ ենք պատշաճ պատրաստվել պատերազմին»,- Ազգային ժողովում կառավարության հետ հարց ու պատասխանի ժամանակ, դիմելով վարչապետի պաշտոնակատար Նիկոլ Փաշինյանին, այսպիսի հարց հնչեցրեց «Իմ քայլը» խմբակցության պատգամավոր Վիկտոր Ենգիբարյանը։\nԻ պատասխան՝ Փաշինյանը նկատեց՝ հարցը բազմաշերտ է, բայց ուղիղ հարցի ուղիղ պատասխանն «այո» է, բայց, ըստ նրա, պետք է հաշվի առնել մի նրբություն․\n«Պատերազմին պատրաստվելն ունի նրբություններ, որովհետեւ հակառակորդն էլ է հետեւում քեզ, ինքը տեսնում է, որ դու գնում ես դեպի մի գիծ, երբ 80-ականների զենքերից անցում ես կատարում 2020-ականների զենքերի։ Ինքը հասկանում է, որ երբ դու էդ գիծն անցար, քո պոտենցիալն աճելու է, ինքը հասկանում է, որ խփելու ճիշտ տեղն էդ գիծն է, որ դու չհասցնես, մնաս 80-ականների զենքի մակարդակին։ Էս էլ ա պատերազմի հրահրում, որովհետեւ երբ դու քո բանակը զարգացնում ես, չես կարող դա անել թաքուն, հակառակորդը տեսնում է, որ սպաների աշխատավարձ է բարձրանում՝ էականորեն, զինվորների սննդի հարց է լուծվում, ժամկետային զինծառայողների ծնողները, ենթասպաների եւ շարքայինների ընտանիքների անդամները ներառվում են բուժսպասարկամն պետպատվերում»,- ասաց Փաշինյանն ու շեշտեց՝ սա մարտունակության հետ կապված հարց է։\nՇարունակելով՝ վարչապետի պաշտոնակատարն ասաց․«Ձեռք են բերվում ժամանակակից զինատեսակներ, էդ ՍՈՒ-երի հետ կապված պատմությունը դրա տիպիկ օրինակն է։ Այո՛, ՍՈՒ-30 գերժամանակակից զենք առնելով՝ մենք հրահրել ենք պատերազմը։ Նախորդ իշխանությունը գիտե՞ք՝ ոնց է կառավարել պատերազմի ռիսկը․ ամեն ինչ արել է, որ տեսանելիորեն բանակը փլվի, որ ասեն՝ խի՞ էսօր հարձակվենք, վաղը կհարձակվենք, որովհետեւ ինչքան գնում է՝ զարգանում ենք, իրենց մոտ 80-ականների զենքը, քանի գնում, էնքան ավելի 80-ականների է դառնում»,- հայտարարեց Փաշինյանը։\n"
}