{
    "title": "Կարծիքների արտահայտման ազատությունն Ադրբեջանում նախկինի պես սպառնալիքի տակ է. ԵԽ հանձնակատար |news.am|",
    "text": "news.am: Արդբեջանում կարծիքի արտահայտման ազատությունը նախկինի պես սպառնալիքի տակ է։ Այս մասին ասել է Եվրոպայի խորհրդի մարդու իրավունքների հանձնակատար Դունյա Միյատովիչը Ադրբեջան կատարած քառօրյա այցի ավարտին, տեղեկացնում է contact.az-ը։\nՆա հիշեցրել է Մարդու իրավունքների եվրոպական դատարանի որոշումների մասին, որոնցում ընդգծվում է կամայական ձերբակալությունների եւ կառավարությանը քննադատողների, քաղաքացիական հասարակության ակտիվիստների կալանումների տագնապալի պատկերն անիրավաչափ քրեական հետապնդումների միջոցով։ Միյատովիչն ընդգծել է, որ «արտահայտած մոտեցումների պատճառով կալանքի տակ գտնվող բոլոր անձանց ազատ արձակումը պետք է առաջնահերթ մնա»։ Նա նաեւ կրկնել է իր կոչը՝ ապաքրեականացնել դիֆամացիան։\nԲացի այդ, հանձնակատարը իշխանությունների առջեւ բարձրացրել է լրագրողների, փաստաբանների, քաղաքական ակտիվիստների եւ իրավապաշտպանների ուղեւորությունների արգելքի հարցը։ Հանձնակատարի այցի ուղղություններից մեկն էլ Ադրբեջանում փաստաբանների դրությունն է։ Հանձնակատարը նշել է, որ Եվրոպայի խորհրդի երկրների մեջ Ադրբեջանում իրավաբանների թիվն ամենափոքրն է 100 հազար բնակչի հաշվով։ Դա խափանում է արդարադատության հասանելիությունը, մանավանդ գյուղական շրջաններում, որտեղ փաստաբանների թիվը շատ քիչ է։\nԸնդգծելով, որ փաստաբանների կարծիքի արտահայտման ազատությունը կապված է փաստաբանության անկախության հետ, հանձնակատարը մտահոգությամբ նշեց պաշտպանների կարծիքի արտահայտման ազատության մի շարք խախտումներ, այդ թվում կարգապահական վարույթ հարուցելու միջոցով։ «Փաստաբանները պետք է հետեւեն էթիկայի նորմերին եւ հնարավորություն ունենա զբաղվելու մասնագիտական գործունեությամբ՝ չվախենալով վրեժից»,- ասել է հանձնակատարը։ Նա նաեւ խոսել է ներքին տեղահանվածների մասին։ Բաքվում գտնվելով՝ հանձնակատարն այցելել է Սաբունչիի շրջան, ինչպես նաեւ Յասամալի շրջանի Տեխնիկական համալսարանի հին հանրակացարաններ, որտեղ կարողացել է խոսել մի քանի տեղահանված անձանց հետ։ «Շատ մարդիկ ցանկություն են հայտնել վերադառնալ իրենց տները։ Միեւնույն ժամանակ, կարեւոր է հիմա եւս ապահովել գոյության միջոցներ ստանալու հնարավորությունը»,- ասել է Միյատովիչը։ Այս առնչությամբ հանձնակատարն ընդգծել է ղարաբաղյան հակամարտության խաղաղ կարգավորման հասնելու կարեւորությունը, որպեսզի ներքին տեղահանվածները, որոնք ցանկանում են վերադառնալ այնտեղ, կարողանան դա անել կամովին, անվտանգության պայմաններում։\nՀուլիսի 9-12-ը հանձնակատարը հանդիպել է իշխանությունների ներկայացուցիչների, այդ թվում արտգործնախարար Էլմար Մամեդյարովի, արդարադատության նախարար Ֆիքրեթ Մամեդովի, ներքին գործերի նախարար Վիլայաթ Էյվազովի հետ։ Քաղաքական հարցերը նա քննարկել է նախագահի աշխատակազմում։ Հանձնակատարի հանգամանալից զեկույցն Ադրբեջանի մասին կպատրաստվի հրապարակման։\n"
}