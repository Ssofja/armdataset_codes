{
    "title": "Բորելը Թուրքիային կոչ է արել դադարեցնել հորատման աշխատանքները Կիպրոսի տարածքում\r\n |tert.am|",
    "text": "tert.am: Թուրքիայի իշխանությունները պետք է անհապաղ դադարեցնեն հորատման աշխատանքները Կիպրոսի բացառիկ տնտեսական գոտում և երկխոսություն սկսեն Եվրամիության հետ տարածաշրջանում լարվածությունը թոթափելու համար: ТАСС գործակալության փոխանցմամբ՝ նման հայտարարությամբ հանդես է եկել ԵՄ դիվանագիտության ղեկավար Ժոզեպ Բորելը:\n«Կոչ եմ անում Թուրքիայի իշխանություններին անհապաղ դադարեցնել այդ գործունեությունը և ամբողջովին ու բարեխղճորեն ներգրավվել Եվրամիության հետ լիարժեք երկխոսությանը»,- ասվում է Բորելի հայտարարության մեջ:\nՓաստաթղթում նշվում է, որ Թուրքիայի հայտարարությունը Կիպրոսի և Եգիպտոսի ծովային գոտում հորատման աշխատանքները սկսելու մասին սրում է հետագա լարվածությունը և անվտանգության բացակայությունն Արևելյան միջերկրածովյան տարածաշրջանում:\n"
}