{
    "title": "Մինսկում բերման են ենթարկել նախագահի անկախ թեկնածուների հարյուրավոր աջակիցների |epress.am|",
    "text": "epress.am: Մինսկում բողոքի ակցիաներ են՝ կապված նախագահի այլընտրանքային թեկնածուներ Վալերի Ցեպկալոյի և Վիկտոր Բաբարիկոյի գրանցման մերժումների հետ։ Ցույցերն ավարտվել են Հատուկ նշանակության ջոկատների հետ բախումներով։\nԽոշոր ծեծկռտոց է տեղի ունեցել Մինսկի Հաղթանակի հրապարակում։ Ցուցարարները «Ամոթ» գոռալով հրում էին ոստիկաններին, ովքեր փորձում էին բերման ենթարկել ցուցարարներին։ Բախումներին ակտիվորեն մասնակցում էին քաղաքացիական հագուստներով ոստիկանները։\n«Наша Нiва»-ն գրում է, որ իրավապահների և ցուցարարների միջև ծեծկրտուքից հետո մետրոյի «Նեմիգա» կայարանը, որի մոտակայքում կատարվում էին բախումները՝ փակվել է։\n«Вясна» իրավապաշտպանական կազմակերպության տվյալներով, Միսնկում ձերբակալվել է ավելի քան 100 ցուցարար։\nԲելառուսում բողոքի ակցիաների երկրորդ ալիքը մեկնարկել է Կենտրոնական ընտրական հանձնաժողովրի հայտարարությունից հետո, որում ասվում էր, որ անկախ թեկնածուներ Վալերի Ցեպկալոյի և Վիկտոր Բաբարիկոյի առաջադրման համար անհրաժեշտ ստորագրությունների մեծ մասը անվավեր են, ինչի պատճառով ԿԸՀ-ն չի կարող հաստատել նրանց գրանցումը։\nԲելառուսում նախագահական ընտրությունները նախատեսվում է իրականացնել օգոստոսի 9-ին։ Գործող նախագահ Ալեքսանդր Լուկաշենկոն առաջադրվել է վեցերորդ անգամ։ Վալերի Ցեպկալոն և Վիկտոր Բաբարիկոն Լուկաշենկոյի հիմնական հակառակորդներն էին համարվում։\nԲելառուսի Կենտրոնական ընտրական հանձնաժողովը երեկվա նիստում հաստատել է նախագահի թեկնածու, հայտնի բլոգեր և ներկայումս անազատության մեջ գտնվող Սերգեյ Տիխանովսկու կնոջ՝ Սվետլանա Տիխանովսկայայի թեկնածությունը։\nԱվելի վաղ հաղորդվում էր, որ բողոքի ակցիաներ իրականացվում են Մինսկում, Բրեստում, Մոգիլյովում, Գոմելում և այլ քաղաքներում։ Ձերբակալությունները սկսվել են հուլիսի 14-ի ցերեկը։ «Беларусь головного мозга» տելեգրամ ալիքի փոխանցմամբ, ցուցարարներին ցրելու գործում ներգրավված են հատուկ նշանակության ջոկատները, ովքեր «ձերբակալում էին բացարապես եթեր վարող լրագրողներին»։\n"
}