{
    "title": "Ադրբեջանի ՊՆ-ը պահեստազոր է ուղարկել ձերբակալված հայ սպայի լուսանկարներն ու տեսանյութերը սոցցանցերում տարածողներին |azatutyun.am|",
    "text": "\nԱդրբեջանի պաշտպանության նախարարությունը պահեստազոր է ուղարկել այն զինվորականներին, որոնք սոցցանցերում տարածել են հայ սպա, այժմ դիվերսիայի մեղադրանքով Բաքվում ձերբակալված Գուրգեն Ալավերդյանի լուսանկարներն ու տեսանյութերը։\n«Որոշ զինծառայողներ կոպտորեն խախտել են ադրբեջանական բանակում բջջային հեռախոսներ չօգտագործելու հրամանը, տեսանկարահանել և լուսանկարել են հայ հետախույզին ու տարածել դրանք», - հայտարարել է գերատեսչությունը։\nՊաշտոնական հաղորդագրությունը նշում է, որ փաստի առթիվ իրականացված ներքին քննությամբ մեղավորները ուղարկվել են պահեստազոր, գործն էլ ուղարկվել է զինդատախազություն՝ իրավական գնահատական տալու համար։\nԱլավերդյանը Ադրբեջանի տարածքում է հայտնվել օգոստոսի 23-ին, նրա դեմ քրեական գործ է հարուցվել հինգ հոդվածով, այդ թվում՝ դիվերսիոն գործողությունների։\nՊաշտոնական Երևանը, մինչդեռ, պնդում է, որ սպան եղանակային խիստ անբարենպաստ պայմանների պատճառով է շփոթվել ու մոլորությամբ անցել Ադրբեջանի սահմանը։\n\n"
}