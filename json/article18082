{
    "title": "Մենք ունենք լրջագույն խնդիրներ և այդ խնդիրների անունն ընդդիմություն է. Արփինե Դավոյան |tert.am|",
    "text": "tert.am: Մեր գործընկերներից մեկն ասաց, որ մենք ունենք լրջագույն խնդիրներ. այո՛, ես հաստատում եմ, որ մենք ունենք լրջագույն խնդիրներ և այդ խնդիրների անունն ընդդիմություն է: Այս մասին այսօր ԱԺ-ի նիստի ընթացքում իր ելույթի ժամանակ ասաց «Իմ քայլը» խմբակցության պատգամավոր Արփինե Դավոյանը՝ խոսելով ընդդիմության կողմից հնչեցրած կարծիքների մասին:«Ընդդիմության ներկայացուցիչներն այն մարդիկ են, որոնք առավոտից երեկո գալիս են և այս ամբիոնից և այլ ամբիոններից շահարկում են հետպատերազմյան իրավիճակը, շահարկում են մեր եղբայրների գերության մեջ լինելու հարցը, շահարկում են Սյունիքի անվտանգության հարցը, տարբեր ուղղություններով, ամեն անգամ այս իրավիճակին տալիս են այլ գույներ, խտացումներ, որոնք իրականության հետ չեն համապատասխանում»,-ասաց նա։\nԸստ նրա՝ Սյունիքի անվտանգության հարցը պետք չէ շահարկել, որովհետև Սյունիքը ՀՀ ողնաշարն է, և երբ ընդդիմությունը գնում է այնտեղ, զրուցում և գալիս ու խտացնում գույները, ապա նրա գնահատմամբ՝ պետք չէ նման շահարկումներ անել։\nՆշենք, որ «Բարգավաճ հայաստան» խմբակցության պատգամավոր Իվետա Տոնոյանը, իր ելույթում անդրադառնալով ԱԺ օրակարգին, ասել էր, որ չկա հարց, որը վերաբերում է Արցախից Հայաստան պարտադրանքով եկած հայրենակիցների խնդիրներին, հարց, որ վերաբերում է ռազմագերիների վերադարձին, անհետ կորածների ճակատագրին, Սյունիքի անվտանգությանը։\n"
}