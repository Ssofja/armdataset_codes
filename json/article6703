{
    "title": "Թուրքիան ապակառուցողական և վտանգավոր քաղաքականություն է վարում․ Զոհրաբ Մնացականյանը՝ «Ինտերֆաքս»-ին |shantnews.am|",
    "text": "shantnews.am: ՀՀ ԱԳ նախարար Զոհրաբ Մնացականյանը հարցազրույց է տվել «Ինտերֆաքս» գործակալությանը։\nՊատասխանելով հարցին՝ համաձա՞յն եք, որ Թուրքիայի աջակցությունը Բաքվին «կրակի վրա յուղ է լցնում» և հեռացնում է կոնֆլիկտի կարգավորման հնարավորությունը, նախարարը նշել է․\n«Հուլիսի 12-ից հետո միջազգային հանրությունը դեէսկալացիայի, բռնությունը դադարեցնելու բազմաթիվ կոչեր է արել:\nՄիակ երկիրը, որ փորձեց ոչ թե նվազեցնել լարվածությունը, այլ ավելի շատ անկայունություն մտցնել տարածաշրջանում, Թուրքիան էր: Թուրքիայի ապակայունացնող քաղաքականությունն ու ագրեսիան սպառնալիք են ներկայացնում իր հարևան բոլոր տարածաշրջանների համար:\nԱյսօր Թուրքիան փորձում է իր ապակայունացնող քաղաքականությունը «արտահանել» Հարավային Կովկասի տարածաշրջան: Դա լուրջ մտահոգություն է առաջացնում:\nԹուրքիան ապակառուցողական և վտանգավոր քաղաքականություն է վարում։ Թուրքիան իր գործողություններով շարունակում է սպառնալիք լինել Հայաստանի անվտանգության համար: Այդ կապակցությամբ Հայաստանը կաշխատի իր անվտանգության հետագա ամրապնդման, այդ թվում՝ իր գործընկերների հետ համագործակցության ճանապարհով»,- ասել է ՀՀ ԱԳՆ ղեկավարը:\n"
}