{
    "title": "Վրաստանի իշխանության հանրահավաքը մեկնարկում է |aliq.ge|",
    "text": "aliq.ge: Հազարավոր քաղաքացիներ Վրաստանի տարբեր շրջաններից Թբիլիսի են եկել՝ մասնակցելու իշխող «Վրացական երազանք» կուսակցության մեծամասշտաբ հանրահավաքին։\nԻշխանությունը հայտնել է, որ կողմնակիցների ու ակտիվիստների հավաքի առիթը Եվրոպայի խորհրդում Վրաստանի նախագահության տոնակատարություններն են։\nՎրաստանը Եվրոպայի խորհրդի նախագահ երկրի կարգավիճակ պաշտոնապես ստացել է նոյեմբերի 27-ին։ Իշխող կուսակցությունն այս առիթը տոնել որոշել է գրեթե մեկ ամիս անց։\nԱյդ իրադարձությունը տոնվում է հանրահավաք-համերգով՝ «Վրաստանի ուղին՝ դեպի Եվրոպա» կարգախոսի ներքո։ Հիմնական միջոցառումը նախատեսված է ժամը 16։00-ին՝ Թբիլիսիի Հանրապետության հրապարակում։ Քաղաքում տրանսպորտի երթուղիները փոփոխվել են, կենտրոնական փողոցներում երթևեկությունը սահմանափակ է։ Խցանումներ են հիմնական փողոցներում, մարդկանց կուտակումներ՝ մետրոյում։\nԱվելի վաղ Թբիլիսիի քաղաքապետ և իշխող կուսակցության գլխավոր քարտուղար Կախա Կալաձեն ասել էր, որ միջոցառման նախաձեռնողը կուսակցության երիտթևն է։ Ըստ Կալաձեի՝ սա ուղղված է այն մարդկանց, «ում համար Վրաստանի եվրոպական ապագան կարևոր ու արժեքավոր է»։ Իշխանությունը բոլոր համախոհներին հրավիրել է հանրահավաքի ու շրջաններից եկողներին տրանսպորտ տրամադրել։\nՄի շարք կազմակերպություններ, սակայն չեն հավատում իշխող կուսակցության տոնական մտադրություններին։ Նույն կարծիքին է նաև Վրաստանի մարդու իրավունքների պաշտպան Նինո Լոմջարիան, ով հայտարարել է, որ հազարավոր մարդկանց ստիպել են շրջաններից մայրաքաղաք հասնել՝ սպառնալով ազատել աշխատանքից։ Սա իշխանության քայլն է՝ ի պատասխան միավորված ընդդիմության պարբերական հավաքների։\nՄարդիկ ճանապարհ են ընկել դեռևս լուսադեմին։ Ըստ լրատվամիջոցների՝ միայն Քութայիսիից 4000 մասնակից է գրանցվել։ Իսկ Զուգդիդիի մունիցիպալիտետից հանրավաքի նպատակով 6000 մարդ է եկել։\nՓոթիից եկած՝ իշխող կուսակցության աջակիցներն ասել են, որ երիտասարդների մասնակցությունը կենսականորեն անհրաժեշտ է՝ եվրպական ինտեգրման ճանապարհին։\n"
}