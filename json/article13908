{
    "title": "Վերլուծվել են մարտական գործողությունների ընթացքում զորքերում իրականացված հոգեբանական աշխատանքները. ՊՆ",
    "text": "Մարտական գործողությունների ընթացքում զինծառայողներին հոգեբանական աջակցություն ցուցաբերած քաղաքացիական հոգեբան-մասնագետների հետ փոխգործակցության շրջանակներում հետագա անելիքները պլանավորելու նպատակով, դեկտեմբերի 18-ին, ՀՀ ՊՆ վարչական համալիրում, բուհական և քաղաքացիական բուժհաստատությունների, հոգեբանական օգնության կենտրոնների, հասարակական կազմակերպությունների հոգեբան-մասնագետների հետ անցկացվել է խորհրդակցություն։\nԱյս մասին տեղեկացնում է ՀՀ պաշտպանության նախարարությունը:\nԽորհրդակցության մասնակիցները վերլուծել են մարտական գործողությունների ընթացքում զորքերում իրականացված հոգեբանական աշխատանքները, ներկայացրել հոսպիտալներում, քաղաքացիական բուժհաստատություններում զինծառայողների, նրանց ընտանիքի անդամների, ինչպես նաև ՀՀ զինված ուժերը համալրած անձնակազմի շրջանում իրականացված աշխատանքը, քննարկել հետտրավմատիկ սթրեսային խանգարումներ ունեցող զինծառայողների վերականգնողական գործընթացը, պլանավորել համագործակցության հետագա քայլերը:\nԽորհրդակցության ավարտին մարտական գործողությունների ընթացքում վիրավորված զինծառայողներին ու նրանց ընտանիքների անդամներին հոգեբանական աջակցություն ցուցաբերած հասարակական կազմակերպությունների մի խումբ ներկայացուցիչներ խրախուսվել են պատվոգրերով։\n"
}