{
    "title": "Մարուքյանը կողմ է ապօրինի գույքի բռնագանձմանը, բայց տեսնում է որոշակի երաշխիքներ ամրագրելու կարիք |armenpress.am|",
    "text": "armenpress.am: ՀՀ ազգային ժողովի «Լուսավոր Հայաստան» խմբակցության ղեկավար Էդմոն Մարուքյանը կողմ է կառավարության կողմից ներկայացված «Ապօրինի ծագում ունեցող գույքի բռնագանձման մասին» և կից ներկայացված օրենքների նախագծերի փաթեթին, սակայն կարծում է՝  օրենքով պետք է ամրագրվեն երաշխիքներ, որ այն քաղաքական նպատակներով չի կիրառվի, և որևէ անմեղ մարդ չի տուժի:\nՄարուքյանը նման տեսակետ հայտնեց ԱԺ-ում փաթեթի քննարկմանը:\n«Շատ կարևոր մեխանիզմ է քննարկվում: Մի բան ակնհայտ է, որ անցումային արդարադատության համատեքստում սա մի մեխանիզմ է, որը պետք է կիրառվի, և այն այլընտրանք չունի: Բայց հայտնի սկզբունք կա, որ ավելի լավ է մեկ հանցագործ չպատժվի, քան մեկ անմեղ մարդ պատժվի: Այս առումով ընդդիմության բարձրացրած հարցերը վերաբերում են մեխանիզմներին, այսինքն՝ սույն ընթացակարգերը ներդնելիս այնքան երաշխիքներ պետք է ապահովեն, որ որևէ անմեղ մարդ չտուժի, և այս մեխանիզմը չդառնա քաղաքական որևէ ձևով կիրառելի գործիք»,-ասաց Մարուքյանն ու նշեց՝ այս առումով նախագիծն ունի թերություններ, որոնց վերաբերյալ պատրաստվում են ներկայացնել առաջարկություններ:\nԱնդրադառնալով նրան, որ նախագծով սահմանվում է, որ ապօրինի ծագում ունեցող գույքը ենթակա է բռնագանձման, եթե ներկայացված ապացույցների գնահատմամբ դատարանը հանգում է հետեւության, որ այդպիսի գույքի շուկայական արժեքը հայցի ներկայացման պահին գերազանցում է 25 մլն դրամը, Մարուքյանն ասաց՝ շեմը շատ ցածր է: ԼՀԿ-ի կարծիքով, շեմը պետք է սահմանվի նախագծի նախնական տարբերակում նշված 50 միլիոն դրամը: Նա շեշտեց՝ մյուսն այն երաշխիքներն են, որ պետք է տրվեն քաղաքական իշխանության կողմից: «Այսինքն, երբ մենք նախարարին հարցեր ենք տալիս, և նախարարն ասում է, որ այդ ձևով չի կիրառվի, այդ «ոչ»-ը պետք է օրենքում ամրագրված լինի»,-ասաց նա ու շեշտեց՝ թալանը պետք է վերադարձվի, դրանում երկու կարծիք չկա և չի կարող լինել:\nՄարուքյանը նկատեց, որ Հայաստանում պետական գույքեր են սեփականաշնորհվել և դրանք առաջնահերթ ուսումնասիրության առարկա պետք է դառնան: Էդմոն Մարուքյանը անդրադարձավ հայտնի հաջողակ գործարարներին, որոնք, Մարուքյանի գործով, դարձել են Հայաստանի հաջողակ գործարարներ՝ նախորդ իշխանության հետ և նոր իշխանության օրոք էլ շարունակում են լինել հաջողակ գործարարներ: «Այդ մարդկանց կենսագործունեությունը նայում ես տեսնում, որ փոխկապակցվածություն կա շատ բարձրաստիճան անձի հետ: Ստացվում է, որ այդ բարձրաստիճան պաշտոնատար անձը թալանել է, տվել է հաջողակ հարազատին, որն էլ դարձել է հաջողակ գործարար, և այսօր էլ հաջողակ գործարար է»,-ասաց նա ու շեշտեց՝ այդ հանգամանքը պետք է ուսումնասիրվի:\n"
}