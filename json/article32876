{
    "title": "ՀՀ ԱԺ նախագահը Լիտվայի վարչապետի հետ հանդիպմանն անդրադարձել է ռազմագերիների վերադարձի խնդրին",
    "text": "Պաշտոնական այցով Լիտվայի Հանրապետությունում գտնվող Ազգային ժողովի նախագահ Արարատ Միրզոյանի գլխավորած պատվիրակությունը հանդիպել է Լիտվայի վարչապետ Ինգրիդա Շիմոնիտեի հետ:\nՈղջունելով հայկական պատվիրակությանը Լիտվայի կառավարությունում՝ գործադիրի ղեկավարը նշել է, որ երկու երկրների հարաբերությունները դինամիկ զարգանում են, և Լիտվան պատրաստակամ է շարունակել խորացնել համագործակցությունը Հայաստանի հետ:\nՇնորհակալություն հայտնելով ընդունելության համար՝ Արարատ Միրզոյանն իր հերթին կարևորել է Լիտվայի հետ փոխգործակցությունը թե՛ երկկողմ ձևաչափում, թե՛ Հայաստան-Եվրամիություն հարաբերությունների շրջանակում, ինչում մեծ դեր ունի Համապարփակ և ընդլայնված գործընկերության համաձայնագրի կյանքի կոչումը, որը եվրոպական երկրներից առաջինների թվում վավերացրել է հենց Լիտվան:\nԶրույցի ընթացքում անդրադարձ է կատարվել Լեռնային Ղարաբաղի հակամարտության շուրջ առկա իրավիճակին, ռազմագերիների վերադարձի խնդրին, երկու երկրների փոխգործակցությանը նոր կորոնավիրուսային համավարակի հաղթահարման ուղղությամբ, ինչպես նաև Հայաստանում իրականացվող բարեփոխումների օրակարգին և սպասվող արտահերթ խորհրդարանական ընտրություններին: \n"
}