{
    "title": "Հայկական կողմի տվյալներով` Ադրբեջանում հայտնված գերիների թիվն ավելին է, քան պնդում է պաշտոնական Բաքուն\r\n |hetq.am|",
    "text": "hetq.am: Ադրբեջանական գերության մեջ հայտնված (նույնականացված) հայ գերիների թիվը չի համընկնում պաշտոնական Բաքվի թվերի հետ:\nԱյս մասին ասաց «Իմ քայլը» խմբակցության պատգամավոր, Պետական-իրավական հարցերի մշտական հանձնաժողովի անդամ Նազելի Բաղդասարյանը: Քաղաքական մեծամասնության պատգամավորը հիշեցնում է` նոյեմբերի 10-ին հրապարակված հայտարարության մեկ կետը վերաբերում է գերիների փոխանակմանը, ընդ որում` բոլոր գերիներին` անկախ նրանից, թե որքան են հաշվարկել Հայաստանում, որքան` Ադրբեջանում:\nՀայկական կողմի տվյալներով` հայ գերիների թիվն ավելին է, քան պնդում է Ադրբեջանը: Կարմիր խաչի միջազգային կոմիտեի Բաքվի գրասենյակի աշխատակիցները չեն կարողացել տեսակցել որոշ գերիների, պաշտոնական Բաքուն պնդում է` նման գերիներ չունի:\n«Ճիշտ է, սխալներ երբեմն լինում են նույնականացումների հարցում: Ծնողներից մեկը, ում որդին հուղարկավորված էր, տեսանյութերից մեկում տեսել էր մեկ տղայի` ասելով` իմ տղան է: Եկել, մեզ էր դիմել, սակայն պարզեցինք, որ նկարով պարզապես նման են, այդ տղայի ծնողներին հանդիպեցինք, որոնք արդեն դիմել էին հանձնաժողով»,-պատմեց պատգամավորը:\nՆրա խոսքով` բավական մեծ թվով անհետ կորածներ ևս կան, որոնցից յուրաքանչյուրի ծնողը լիահույս է, որ որդին ողջ է:\nԱնհետ կորածների հայտնաբերման առնչությամբ երկու զուգահեռ գործընթաց է տեղի ունենում,  որոշակի  առաջխաղացում կա հատկապես Հադրութի շրջանում: Հայկական կողմի համար, սակայն, անհասանելի որոշ տեղանքներ կան, ինչպես Ջաբրայիլի, Ֆիզուլիի հատվածներում: Այստեղ էլ հայկական կողմը ռուս խաղաղապահների օգնությանն է դիմում:\nՊատգամավորը հայտնեց, որ ՊՆ-ն ունի քարտեզագրված տվյալներ, թե որ տարածքում ինչ քանակի զոհվածներ կան, գիտեն, օրինակ, որ հատվածում ինչ ջոկատ է եղել, և այժմ նման տարածքներում որոնողական աշխատանքներ են իրականացվում: Որոշակի տեղեկություններ հաղորդում են նաև զինծառայողների ծնողները, որ հայկական կողմի վերահսկողությունից դուրս ինչ-որ անտառներում ողջ զինծառայողներ կան:\n«Բայց այդ տվյալները չենք կարող փոխանցել որևէ միջազգային կառույցի, որովհետև ռիսկի տակ ենք դնում այդ մարդկանց, միջազգային կառույցը կարող է արդբեջանական կողմին փոխանցել այդ տեղեկությունը, և այս դեպքում վտանգում ենք վերջիններիս կյանքը»,-ասաց նա:\nԱյն գերիները, որոնք իդենտիֆիկացվել են, և Ադբեջանն ընդունել է վերջիններիս գերի լինելու հանգամանքը, նրանց ԿՄԽԿ-ի ներկայացուցիչներն արդեն տեսակցել են: Նրանց շարքում կան և' զինծառայողներ, և' քաղաքացիական անձինք:\nՄԻԵԴ-ում Հայաստանի ներկայացուցիչ Եղիշե Կիրակոսյանի միջնորդության արդյունքում այսօր պետք է որոշակի թվով գերիների փոխանակման ժամանակացույց տրամադրվի:\nԱվելին՝ hetq.am-ում։\n"
}