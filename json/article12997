{
    "title": "«Հայրության արձակուրդ» և աշխատանքից մեկ ժամ շուտ դուրս գալու հնարավորություն՝ ծնողներին. նախագծեր ԱԺ-ում |civilnet.am|",
    "text": "civilnet.am: Առողջապահության և սոցիալական հարցերի մշտական հանձնաժողովի սեպտեմբերի 9-ի նիստի օրակարգում երկու նախագիծ է ներառված, որոնք առնչվում են ծնողներին։\nԴրանցից առաջինը նախատեսում է փոփոխություն աշխատանքային օրենսգրքում։ Մասնավորապես, առաջարկվում է ներդնել «հայրության արձակուրդ»։ Ըստ առաջարկի՝ «երեխայի ծնվելու օրվանից հետո 30 օրվա ընթացքում նորածնի հոր ցանկությամբ տրամադրվում է 5 աշխատանքային օր տևողությամբ վճարովի արձակուրդ, որի յուրաքանչյուր օրվա համար վճարվում է աշխատողի միջին օրական աշխատավարձի չափով»։\nՆախագիծը մշակել են «Իմ քայլը» խմբակցության պատգամավորները` Ծովինար Վարդանյանը, Սոնա Ղազարյանը, Լուսինե Բադալյանը, Արմեն Փամբուխչյանը և Նարեկ Զեյնալյանը, այն առաջին ընթերցմամբ արդեն ընդունվել է։ Եթե ամբողջությամբ ընդունվի, ուժի մեջ կմտնի 2021-ի հունվարի 1-ից։\nԵրկրորդ նախագծով առաջարկվում է փոփոխություն կատարել, որը հնարավորություն կտա նախադպրոցական տարիքի երեխա խնամող աշխատողներին լքել աշխատանքի վայրը սահմանված աշխատաժամի ավարտից մեկ ժամ շուտ՝ բացառելով պայմանավորված աշխատավարձի պահումները։\nՓաթեթում նշվում է՝ «նախադպրոցական ուսումնական հաստատությունների աշխատաժամը հիմնականում ավարտվում է ժամը 17:30-ին, ինչի հետևանքով երեխայի ծնողներից մեկը կամ խնամակալը աշխատանքային ռեժիմի պայմաններում ստիպված են լինում լրացուցիչ դժվարություններ կրել՝ ժամանակից շուտ լքել աշխատավայրը, ինչը հարուցում է ղեկավարության դժգոհությունը և դառնում խնդրահարույց»։\nՆախագիծը մշակել են «Իմ քայլը» խմբակցության պատգամավորներ Վաղարշակ Հակոբյանը, Արուսյակ Ջուլհակյանը և ԱԺ փոխնախագահ Լենա Նազարյանը։\nԱյս փաթեթը դեռևս չի մտել խորհրդարանի լիագումար նիստերի օրակարգ։\n"
}