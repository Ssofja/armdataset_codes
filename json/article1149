{
    "title": "Տիգրան Ավինյանի գրասենյակից պարգևավճար ստացել է միայն ռազմական գործողություններում ներգրավված 2 աշխատակից",
    "text": "Փոխվարչապետ Տիգրան Ավինյանի մամուլի խոսնակ Վահան Հունանյանը ֆեյսբուքյան իր էջում գրում է․\n«Տեղեկացնում ենք, որ հոկտեմբեր ամսվա ընթացքում պարգևավճար են ստացել փոխվարչապետ Տիգրան Ավինյանի գրասենյակի 19 աշխատակիցներից միայն 2-ը:\nԱյդ երկու աշխատակիցը հոկտեմբեր-նոյեմբեր ամիսներին փոխվարչապետի հետ գտնվել են Արցախում և անմիջականորեն ներգրավված են եղել ռազմական գործողությունների հետ կապված աշխատանքներում և հրազենային վիրավորում են ստացել Շուշի քաղաքի մերձակայքում:\nՄի հոգին դեռ մինչ այժմ շարունակում է բուժում ստանալ բուժհաստատությունում»։\nՆշենք, որ լրատվամիջոցներում հրապարակումներ եղան, որ պարգեւատրվել է փոխվարչապետի աշխատակազմը, բայց չկա հավելվածը, որում պետք է լիներ պարգեւատրում ստացած աշխատակիցների ցուցակը։Ներկայում հավելվածն արդեն հրապարակված է, սակայն այնտեղ նշված է մեկ անուն, չնայած Հունանյանը գրել է, որ երկու աշխատակից է պարգեւատրվել։ Վերջինս մեր զրույցում պարզաբանեց, որ երկրորդ աշխատակիցը կցված է փոխվարչապետի գրասենյակին, սակայն հաստիքացուցակով աշխատակազմում է, ուստի նրա անունն այս հավելվածում ներառված չէ։\n"
}