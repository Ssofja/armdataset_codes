{
    "title": "Թուրքիայի ՍԴ որոշմամբ՝ ինը մտավորականների դեմ գործը պետք է վերանայվի |azatutyun.am|",
    "text": "azatutyun.am։ Թուրքիայում «ահաբեկչության քարոզչության» մեջ մեղադրվող ինը մտավորականների դեմ գործը պետք է վերանայվի: Նման որոշում է կայացրել երկրի Սահմանադրական դատարանը, հաղորդում է Anadolu գործակալությունը:\nԸստ թուրքական բարձր դատարանի կայացրած վճռի, առաջադրված այդ մեղադրանքները ամբաստանյալների խոսքի ազատության իրավունքի խախտում է: Դատարանը նաև պարտավորեցրել է գործով անցնողներից յուրաքանչյուրին վճարել մոտ 1400 եվրո փոխհատուցում:\n2016 թվականին Թուրքիայի և մի շարք այլ երկրների մտավորականության ավելի քան 2 հազար ներկայացուցիչներ դիմել են պաշտոնական Անկարային՝ կոչ անելով չսրել քրդերի հետ հակամարտությունը: Այդ նամակի տակ ստորագրած 203 թուրք մտավորականների մեղադրանք է առաջադրվել «ահաբեկչություն քարոզելու» հոդվածով, քանի որ Անկարան Քուրդիստանի Աշխատավորական կուսակցությունը (PKK) համարում է ահաբեկչական կազմակերպություն: Իրավապաշտպանները «ուշացած» են համարում Թուրքիայի Սահմանադրական դատարանի վճիռը, նաև կոչ են անում արդարացնել այդ գործով անցնող բոլոր մտավորականներին:\n"
}