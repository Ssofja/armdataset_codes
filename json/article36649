{
    "title": "Երևանի ավագանին որոշեց 1 մլն 440 հազար դրամով ավելացնել սուբվենցիաները |armenpress.am|",
    "text": "armenpress.am: Երևանի ավագանին իր 6-րդ նստաշրջանի 3-րդ նիստում որոշեց մայրաքաղաքի բյուջեում փոփոխություններ կատարել. սուբվենցիաներն ավելացվեցին 1 մլն 440 հազար դրամով:\nՆախագիծը ներկայացրեց Երևանի քաղաքապետի տեղակալ Սերգեյ Ներսիսյանը:\n«Նախատեսվում է Երևան համայնքի 2021 թվականի բյուջեի եկամտային մասում ընթացիկ նպատակային հատկացումները (սուբվենցիաները) ավելացնել՝ 1 մլն 440 հազար դրամով, որը արդեն Երևան համայնքի 2021 թվականի բյուջեի ծախսային մասում կուղղվի այլընտրանքային աշխատանքային ծառայության անցած ՀՀ քաղաքացիներին օրենքով սահմանված կարգով դրամական բավարարմանը և փոխհատուցմանը:\nՆախագծով առաջարկվում է «Երևանի կոշտ թափոնների կառավարման ծրագրի» շրջանակում մասհանումների գծով վճարումների տրամադրում» ծրագրով նախատեսել շուրջ 15 մլն 3 հազար եվրոյին համարժեք 10 մլրդ ՀՀ դրամ:\nՀամաձայն այդ ամենի, Հայաստանի Հանրապետության ու Վերակառուցման և զարգացման եվրոպական բանկի միջև 2015 թվականի դեկտեմբերի 11-ին կնքված «Երևանի կոշտ թափոնների ծրագիր» վարկային համաձայնագրի շրջանակներում ՀՀ ֆինանսների նախարարության և «Երևանի քաղաքային նոր աղբավայր» ՓԲԸ-ի միջև 2017 թվականի դեկտեմբերի 12-ին կնքված ենթավարկային պայմանագրի մասհանման գծով, մարումն իրականացվելու է «Երևանի քաղաքային նոր աղբավայր» ՓԲԸ-ին սուբսիդավորելու նպատակով»,- նշեց Ներսիսյանը:\nՖինանսավարկային տնտեսական հարցերի մշտական հանձնաժողովի նախագահ Լևոն Հովհաննիսյանը նշեց, որ նախագծին իրենք տվել են դրական եզրակացություն:\nՈրոշումն ընդունվեց միաձայն՝ 40 «կողմ» ձայներով: \n"
}