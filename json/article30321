{
    "title": "Ադրբեջանը ցանկանում է Ղարաբաղը, սակայն առանց մարդկանց. Փաշինյան |news.am|",
    "text": "news.am: Ադրբեջանի առաջնորդները հայտարարում են, թե ցանկանում են, որ Ղարաբաղը լինի Ադրբեջանի մասը, սակայն հրաժարվում են բանակցություններ վարել Ղարաբաղի ժողովրդի հետ, դա տարօրինակ դիրքորոշում է: Այս մասին Փարիզյան խաղաղության ֆորումի ժամանակ իր ելույթում հայտարարեց ՀՀ վարչապետ Նիկոլ Փաշինյանը: Վարչապետը պատմեց անվտանգության խնդիրների եւ ժամանակակից մարտահրավերների մասին, որոնք հետ բախվում է Հայաստանը: Նա նշեց, որ Բաքուն հրաժարվում է Ղարաբաղի հետ բանակցություններից նույնիսկ ԵԱՀԿ Մինսկի խմբի համանախագահների ձեւաչափով:\n«Ադրբեջանի կառավարությունը պնդում է, որ Ղարաբաղը պետք է լինի Ադրբեջանի մասը: Շատ տարօրինակ դիրքորոշում է: Անհնար է հասկանալ՝ ինչու է Ադրբեջանի կառավարությունը պատրաստվում Ղարաբաղը ներառել իր տարածքում առանց մարդկանց հետ բանակցությունների: Ադրբեջանի առաջնորդներն ասում են, թե ցանկանում են, որ Ղարաբաղը լինի իրենց երկրի մասը, սակայն հրաժարվում են բանակցություններ վարել ժողովրդի հետ: Ի՞նչ է դա նշանակում: Նրանք ցանկանում են տարածքներ առանց մարդկանց»,- ասաց Փաշինյանը:\nՆրա խոսքով՝ Ադրբեջանում Ղարաբաղի բնակիչներին չեն կարող անվտանգության որեւէ երաշխիք տրամադրել: Դրա ապացույց է այն, որ հայկական ազգանուն ունեցող ցանկացած մարդու համար արգելված է Ադրբեջան մուտքը: Փաշինյանը մի քանի օրինակ նշեց: Bloomberg գործակալության լրագողը, թուրքական նվագախմբի երաժիշտը, 8-ամյա աղջիկը. նրանց համար արգելվել է Ադրբեջան մուտքը: Նա նաեւ հիշեցրեց վերջին դեպքը, երբ Բաքվում ձերբակալվել էր վարորդը, որն իր մեքենայում հայկական երաժշտություն էր լսել: Ինչպես նաեւ «Արսենալի» կիսապաշտպան Հենրիխ Մխիթարյանի հետ կապված միջադեպը. նրա շապիկով երկրապագուին կանգնեցրել էր Բաքվի ոստիկանությունը:\n"
}