{
    "title": "Դմիտրի Պեսկովը խոսել է ԼՂ հակամարտության գոտի խաղաղապահներ ուղարկելու մասին",
    "text": "Ռուսաստանի Դաշնության նախագահ Վլադիմիր Պուտինը, շփվելով Հայաստանի և Ադրբեջանի ղեկավարների հետ, քննարկում է Լեռնային Ղարաբաղի հակամարտության կարգավորմանը վերաբերող հարցերի լայն շրջանակ: Այս մասին ուրբաթ օրը լրագրողներին հայտնել է ՌԴ ղեկավարի մամուլի քարտուղար Դմիտրի Պեսկովը, փոխանցում է TASS-ը։\nՄեկնաբանելով Հայաստանի վարչապետ Նիկոլ Փաշինյանի խոսքերը, որը կողմ է արտահայտվել Լեռնային Ղարաբաղում ռուս խաղաղապահների ներկայությանը, Կրեմլի խոսնակը շեշտել  է, որ «ցանկացած խաղաղապահներ հակամարտության գոտի են բերվում միայն երկու կողմերի համաձայնությամբ»:\nՀարցին, թե պատրաստ է արդյոք Ռուսաստանը Ադրբեջանի համաձայնությամբ իր խաղաղապահներին ուղարկել հակամարտության գոտի, Պեսկովն ասել է. «Այստեղ ես հիմա չէի զբաղվի ինչ-որ վերջնական պատճառաբանությամբ»։\n«Նախագահի շփումները Բաքվում և Երևանում իր գործընկերների հետ շոշափում են հակամարտության հնարավոր կարգավորման հետ կապված ամենալայն ասպեկտները»,- շեշտել է նա՝ պատասխանելով այն հարցին, թե արդյո՞ք Ռուսաստանի ղեկավարը Հայաստանի և Ադրբեջանի ղեկավարների հետ քննարկել է Լեռնային Ղարաբաղում Ռուսաստանի Դաշնության խաղաղապահ առաքելության հնարավորությունը:\nԹարգմանությունը՝ Վաղինակ Ասատրյանի\n"
}