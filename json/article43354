{
    "title": "Նիկոլ Փաշինյանն այսօր մեկնում է Կազան՝ մասնակցելու ԵԱՏՄ վարչապետների նիստին |azatutyun.am|",
    "text": "azatutyun.am: Հայաստանի վարչապետի պաշտոնակատար Նիկոլ Փաշինյանը այսօր կմեկնի Կազան՝ մասնակցելու Եվրասիական միջկառավարական խորհրդի նիստին:\nԱշխատանքային այցի շրջանակում Փաշինյանը կայցելի նաև Կազանի «Իննոպոլիս» նորարարական քաղաք և տեխնոպարկ, հաղորդում է Հայաստանի վարչապետի աշխատակազմի տեղեկատվության և հասարակայնության հետ կապերի վարչությունը։\nԵվրասիական տնտեսական միության (ԵԱՏՄ) վարչապետների հանդիպմանը ներկա կլինեն նաև կազմակերպության դիտորդ երկրների՝ Կուբայի, Մոլդովայի և Ուզբեկստանի ներկայացուցիչները, հրավիրված հյուրեր:\nԵվրասիական միջկառավարական խորհրդի նեղ կազմով նիստը տեղի կունենա այսօր, ընդլայնված կազմով նիստը` ուրբաթ օրը:\nԻնչպես ավելի վաղ հայտնել էր Ռուսաստանի նախարարների կաբինետի մամուլի ծառայությունը, Հայաստանի, Բելառուսի, Ղազախստանի, Ղրղըզստանի և Ռուսաստանի կառավարությունների ղեկավարները կքննարկեն ԵԱՏՄ շրջանակում ինտեգրման խորացման հրատապ խնդիրները:\nԱկնկալվում է, որ առանձնահատուկ ուշադրություն կդարձվի մաքսա-սակագնային համակարգված մոտեցումների մշակմանը` կապված որոշակի տեսակի գյուղատնտեսական ապրանքների արտահանման, ինչպես նաև գյուղատնտեսական շուկայի պաշտպանության և բուսասանիտարական վերահսկողության միջոցառումների հետ:\nՄիջկառավարական խորհրդի այս նիստը 27-րդն է 2015 թվականի հունվարի 1-ից Եվրասիական տնտեսական միության գործունեության մեկնարկից ի վեր, իսկ այս տարի՝ երկրորդը՝ նախորդը տեղի է ունեցել փետրվարի 5-ին Ալմաթիում:\n"
}