{
    "title": "Ինչ ոչ փաստացի լուրեր են հաղորդել COVID-19 մասին փաստահավաք խմբի անդամները |media.am|",
    "text": "media.am: Մարտի 20-ին Ֆեյսբուքում հայտնվեց «COVID-19 Հայաստան. փաստահավաք խումբ» էջը։ «Փաստահավաք խումբ» բառակապակցությունը շատերս ենք լսել։ Օրինակ,  մարտի 1-ի մասին լուրերում։ Այս նոր փաստահավաք խմբի հիմնադիրներից երկուսը, սակայն, բազմիցս հայտնել են փաստերով չհիմնավորված տեղեկություն։\nԽումբը խոստանում է հավաքել կորոնավիրուսի մասին փաստեր, որոնք չեն հնչում արտակարգ դրության ժամանակ իշխանությունների հայտարարած պաշտոնական գրաքննության պատճառով։ Փաստերը հրապարակվելու են արտակարգ դրությունից հետո։ Խմբի անդամները կոչ են անում քաղաքացիներին «անգամ ամենաչնչին կասկածների մասին տեղեկացնել»։\nԽմբի կազմում ընդգրկված անդամներից երկուսը նախկինում չստուգված և մոլորեցնող լուրեր են տարածել։ Համավարակի ժամանակ առողջությանը վերաբերող մանիպուլյատիվ տեղեկությունը կարող է վնասել տեղեկությունը ստացողներին։ Այս հանգամանքը հաշվի առնելով, Media.am-ը ներկայացնում է  կորոնավիրուսի մասին փաստահավաք խմբի նախաձեռնողներին։\nԱնի Հովհաննիսյան\nՎերջին մեկ տարվա ընթացքում միայն Media.am-ը ստիպված է եղել 15 անգամ անդրադառնալ Անի Հովհաննիսյանի ղեկավարած Analitik.am կայքի տարածած ոչ ճշմարիտ տեղեկությանը։ Կայքը հաճախ է հրապարակում «սենսացիոն», բայց չճշտված լուրեր։ \nՀովհաննիսյանը նաև ծայրահեղ պահպանողական «Վետո» խմբի անդամ է։ «Վետո»-ն ղեկավարում է նախկին ոստիկանապետ Վլադիմիր Գասպարյանի խորհրդական, PR մասնագետ Նարեկ Մալյանը։\n2017 թ․ Անի Հովհաննիսյանը դատապարտվել է 1,5 տարվա ազատազրկման՝ ԱԺ պատգամավոր Տիգրան Ուրիխանյանից գումար շորթելու մեղադրանքով։ Նա Ուրիխանյանից պահանջել էր ամսական 300,000 դրամ վճարել՝ պատգամավորի և նրա մերձավորների մասին վարկաբեկող տեղեկությունները չհրապարակելու դիմաց։\nԳևորգ Գրիգորյան\nԳրիգորյանը մասնագիտությամբ բժիշկ է։ Նա հաճախ է քննադատում Առողջապահության նախարար Արսեն Թորոսյանին, սակայն քննադատությունը առավելապես էմոցիոնալ է և չփաստարկված։\nՔաղաքական խիստ դիրքորոշում ունեցող մեկ այլ բժշկի՝ Մարինա Խաչատրյանի պես նա հաճախ է հայտնում գիտականորեն սխալ, իսկ երբեմն՝ պացիենտի առողջության համար պոտենցիալ վնասակար տեղեկություն։\nՕրինակ, չնայած Գրիգորյանը հայտարարել է, որ «պատվաստումները կյանք են փրկում և հնարավոր չէ պատկերացնել առողջապահություն՝ առանց պատվաստանյութերի», նա նաև ասել է, թե մարդու պապիլոմավիրուսի պատվաստումը փորձարկվել է ընդամենը 150 հոգու վրա։ Պնդումը սխալ է․ պատվաստանյութը փորձարկվել է տասնյակ հազարավոր մարդկանց վրա և համարվում է քաղցկեղը կանխարգելող վստահելի միջոց։\nԳրիգորյանը ղեկավարում է «Հայկական առողջապահական ազգային խորհուրդ» նախաձեռնությունը։ Նա դժգոհել էր, որ Առողջապահության նախարարությունը չի համագործակցում նախաձեռնության հետ, չնայած նախարարությանը մշտապես ուղարկում են իրենց առաջարկությունները և հետազոտությունների տվյալները։\nՄարտի 17-ին Գրիգորյանը «Ինքնամեկուսացվածները», դիտե՛ք ֆեյսբուքի եթերում» մակագրությամբ լուսանկար է հրապարակել Antifake.am կայքի խմբագիր Նարեկ Սամսոնյանի հետ։\nAntifake.am-ը ներկայանում է որպես լուրերի ստուգման հարթակ։ Fip.am Փաստերի ստուգման հարթակը մի քանի անգամ անդրադարձել է կայքի տարածած ապատեղեկատվությանը։\nԱմերիկյան DFRLab հետազոտական կենտրոնի հրապարակած հոդվածում նշվում է, որ Antifake.am-ը ներկայանում է որպես անկախ և ոչ կողմնակալ լրատվամիջոց, սակայն առավելապես  կենտրոնացած է Փաշինյանին քննադատելու վրա։\nՆյութն ամբողջությամբ՝ media.am-ում։\n"
}