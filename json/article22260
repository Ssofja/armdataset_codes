{
    "title": "Շենքեր, այգիներ, կարևոր տարածքներ. Լոռու մարզպետն անդրադարձել է ապօրինի սեփականաշնորհումներին |armenpress.am|",
    "text": "armenpress.am:  Լոռու մարզպետն անձնական ուշադրության կենտրոնում է պահում ապօրինի սեփականաշնորհումների հարցը:\nՀրավիրված ասուլիսում մարզպետ Անդրեյ Ղուկասյանը նշեց, որ դեպքերը բազմաթիվ են:\n«Երբ  տեսնում ենք, որ իրավախախտումներ կարող են լինել, կատարում ենք հարցումներ տարբեր գերատեսչություններ, խնդրի առկայության մասով վստահ լինելու դեպքում գործերը փոխանցում ենք իրավապահ մարմիններին: Արդեն այնտեղ են գնահատվում հասցված վնասը և այլ հարցեր: Այս պահին կոնկրետ թվեր չեմ կարող ասել, սակայն ապօրինի սեփականաշնորհումները բավական մեծ ծավալի են եղել: Խոսքը վերաբերում է մանկապարտեզների շենքերին, շինություններին, այգիներին, համայնքային կարևորության տարածքներին: Ցավոք, այդ պրոցեսը դեռ կշարունակվի, նոր բացահայտումներ կլինեն»,-ասաց Լոռու մարզպետը:\nՎերջին ահազանգերից Անդրեյ Ղուկասյանն առանձնացրեց այն, որ Վանաձորում 3-4 հարկանի շինությունն օտարվել էր 2 մլն դրամով, այնինչ կադաստրային արժեքը 71 մլն դրամ էր եղել:\n«Վեր հանված դեպքերը վերաբերում են մեր համայնքներին, և այստեղ շատ կարևոր է, որ համայնքապետերի դերակատարությունն ակտիվ լինի, սակայն կան դեպքեր, երբ հին համայնքապետերն են դեռ պաշտոնավարում, և իրենք շահագրգռվածություն չեն ցուցաբերում այդ բացահայտումների հարցում, ինչը խնդիր է»,-ասաց Անդրեյ Ղուկասյանը:\n"
}