{
    "title": "Թուրքիան պատրաստ է ղեկավարել Քաբուլի օդանավակայանը, բայց ունի նախապայմաններ. Էրդողան |tert.am|",
    "text": "tert.am: Թուրքիան պատրաստ է ստանձնել Քաբուլի օդանավակայանի կառավարումը, եթե պայմանների շուրջ համաձայնության գա ԱՄՆ-ի հետ: Այս մասին հայտարարել է Թուրքիայի նախագահ Ռեջեփ Թայիփ Էրդողանը, գրում է «Անադոլու» գործակալությունը:«Այժմ Աֆղանստանում նոր ժամանակաշրջան է. այնտեղ 3 խաղացող կա՝ ՆԱՏՕ-ն, Ամերիկան և Թուրքիան: Միացյալ Նահանգները որոշել է հեռանալ և ուզում է, որ մենք կառավարենք օդանավակայանը, որն այսպես, թե այնպես մենք ղեկավարում ենք 20 տարի: Մենք դրական ենք նայում այս իրավիճակին, բայց մեր պայմաններն ունենք»,-ասել է Էրդողանն ինքնահռչակ Հյուսիսային Կիպրոսի Թուրքական Հանրապետություն կատարած այցի ժամանակ:\nԹուրքիայի նախագահը թվարկել է այդ պայմանները:«Առաջին. ԱՄՆ-ն պետք է մեր կողքին լինի դիվանագիտական բանակցություններում: Երկրորդ. նյութատեխնիկական հնարավորությունների առումով նրանք կմոբիլիզացվեն մեզ համար: Այն ռեսուրսները, որոնք կան, պետք է փոխանցվեն Թուրքիային: Բացի այդ, կան ֆինանսական և վարչական խնդիրներ՚ ԱՄՆ-ն պետք է աջակցի Թուրքիային նաև այս հարցում ... եթե մեր պայմանները բավարարվեն, մենք կմտածենք Քաբուլի օդանավակայանի կառավարումը ստանձնելու մասին»,-ասել է թուրք առաջնորդը:\n"
}