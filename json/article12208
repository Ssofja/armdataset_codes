{
    "title": "Հավատում եմ, որ Արցախը կարող է դառնալ մեր տարածաշրջանում երկարատև խաղաղության և կայունության խորհրդանիշ․ Նիկոլ Փաշինյանի շնորհավորական ուղերձը",
    "text": "ՀՀ վարչապետի շնորհավորական ուղերձը Արցախի Հանրապետության հռչակման 30-ամյակի կապակցությամբ․\n«Սիրելի հայրենակիցներ,\n30 տարի առաջ այս օրը Արցախի ժողովուրդն իր իշխանության օրինական մարմինների կողմից ընդունված հռչակագրի միջոցով հայտարարեց Լեռնային Ղարաբաղի Հանրապետության ստեղծման մասին։\nԴրանով արցախահայությունը հաստատեց իր կյանքն ու ապագան տնօրինելու և ազատ ապրելու իրավունքը։ Այդ որոշումը ամրապնդվեց նույն տարվա դեկտեմբերի 10-ին կայացած համընդհանուր հանրաքվեի միջոցով։ Այդպիսով, ժողովրդի կամքի այս դրսևորումը, որը 1988-ին սկիզբ առած ղարաբաղյան շարժման արգասիքն էր և իր հիմքում ուներ ժողովրդավարացման ու ազատության հաստատման մեր ժողովրդի ձգտումը, դարձավ 20-րդ դարում ազգերի ինքնորոշման իրավունքի արտահայտման օրինակներից մեկը։\nԱյն կատարվել էր ԽՍՀՄ օրենսդրության և սահմանադրական իրավունքի տառին և ոգուն համապատասխան և անթերի էր ինչպես իր ձևով, այնպես էլ բովանդակությամբ։\nԱրցախի ժողովուրդն օգտվեց իր օրինական իրավունքից և դրա դեմ գործադրած ցանկացած բռնություն ուղղված է մարդկության, մարդկային քաղաքակրթության և մարդու բնական իրավունքի դեմ։\nԱյդպիսին էր Արցախի ժողովրդի դեմ անկախության հռչակումից անմիջապես հետո գործադրած բռնությունը՝ պատերազմը, որի հետևանքով «Լեռնային Ղարաբաղի հակամարտություն» եզրույթը մտավ միջազգային հարաբերությունների օրակարգ։ Ստեղծվեց ԵԱՀԿ Մինսկի խումբը, որի երեք համանախագահ երկրներն օժտվեցին հակամարտության կարգավորմանն ուղղված միջնորդական առաքելությամբ։ Ցավոք, հակամարտությունը լուծում չգտավ, և բռնությունը շարունակվեց՝ իր ամենազազրելի դրսևորումը ստանալով 2020 թվականին Արցախի Հանրապետության դեմ սանձազերծված պատերազմով, որը հետապնդում էր բռնի ուժով հակամարտությունը լուծելու նպատակ։\nԱյդ պատերազմը, չնայած հակառակորդի գործադրած բոլոր ջանքերին, չհասավ իր նպատակին։ Արցախն այսօր թեկուզ վիրավոր, բայց կանգուն է և ունի Հայաստանի և համայն հայության ամբողջական աջակցությունն ու զորակցությունը։\nՄենք հիշում ենք Արցախի ազատության համար մղված պայքարում ընկած մեր բոլոր նահատակներին և գլուխ ենք խոնարհում նրանց առջև։\nԱրցախի ժողովրդի ինքնորոշման իրավունքը սրբազան է։ Այն չի կարող կասեցվել ուժի կիրառման միջոցով։ Այդ իսկ պատճառով միջազգային բոլոր հարթակներում մենք այսօր պնդում ենք, որ Լեռնային Ղարաբաղի հակամարտությունը կարգավորված չէ։ Դա են փաստում նաև համանախագահ պետությունների հայտարարությունները։ Հակամարտությունն սպասում է իր համապարփակ կարգավորմանը՝ խաղաղ գործընթացի միջոցով, ԵԱՀԿ Մինսկի խմբի համանախագահության կողմից առաջարկված և պաշտպանվող հանրահայտ սկզբունքների հիման վրա։\nԳործընթացի արդյունքում պետք է վերջնական հստակեցում ստանա Արցախի կարգավիճակը՝ ազգերի ինքնորոշման իրավունքի հիման վրա։ Մինսկի խմբի համանախագայության շրջանակում խաղաղ գործընթացի վերսկսումը նաև նշանակալից գործոն կդառնա տարածաշրջանում կայունության հաստատման և պահպանման համար։\nՄենք քաջ գիտակցում ենք, որ 21-րդ դարում ազգերը չեն կարող գոյատևել, լինել մրցունակ և զարգանալ՝ առանց տնտեսական և գիտական առաջընթացի համար անհրաժեշտ բարենպաստ պայմանների։ Ուստի արտաքին միջավայրի կայունությունը, տևական խաղաղությունն իրապես դառնում են ժամանակի հրամայական տարածաշրջանի բոլոր ժողովուրդների համար։\nՍիրելի հայրենակիցներ,\nԲոլորիս շնորհավորում եմ Արցախի Հանրապետության օրվա կապակցությամբ։\nԱրցախցիներին մաղթում եմ քաջառողջություն և ոգու տոկունություն։ Հավատում եմ, որ Արցախը կարող է դառնալ մեր տարածաշրջանում երկարատև խաղաղության և կայունության խորհրդանիշ»։\n"
}