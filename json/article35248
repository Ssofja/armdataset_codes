{
    "title": "ՄԱԿ-ի Գլխավոր վեհաժողովում արգելափակել են Ռուսաստանի` կորոնավիրուսի ֆոնին պատժամիջոցները չեղարկելու մասին բանաձևը |tert.am|",
    "text": "tert.am: ԱՄՆ-ն, Եվրամիությունը, Մեծ Բրիտանիան, Ուկրաինան և Վրաստանը ՄԱԿ-ի Գլխավոր վեհաժողովում արգելափակել են Ռուսաստանի առաջարկած բանաձևի ընդունումը: Բանաձևն առաջարկում էր չեղարկել միակողմանի պատժամիջոցները, որոնք խանգարում են պայքարել կորոնավիրուսի դեմ, գրում է «ՌԻԱ Նովոստի» գործակալությունը` հղում անելով ՄԱԿ-ում Ռուսաստանի մշտական ներկայացուցչությանը:Ավելի վաղ Ռուսաստանը Գլխավոր վեհաժողովին առաջարկել էր հռչակագիր ընդունել կորոնավիրուսի դեմ համատեղ պայքարի մասին: Փաստաթուղթն ընդունում էր Առողջապահության համաշխարհային կազմակերպության առաջատար դերը համավարակի դեմ պայքարում: Տեքստի համաձայն՝ պետությունները համաձայնում են համագործակցել միմյանց և ԱՀԿ-ի հետ, այդ թվում` կորոնավիրուսի դեմ պայքարի և բուժման մեթոդների ստեղծման հարցում: Բացի այդ, փաստաթուղթը կոչ էր անում օգնություն ցուցաբերել համաճարակից ամենաշատը տուժած երկրներին, հատկապես զարգացող երկրներին, հրաժարվել շուկայական պատերազմներից և միակողմանի պատժամիջոցներից: ՄԱԿ-ի անդամ ևս 28 երկիր դարձել էր այս հռչակագրի համահեղինակ:«Ինչպես հայտնի է, մեր ներկայացրած փաստաթղթի կոնսենսուսային ընդունումը չի ստացվել: Դրան խանգարել են Ուկրաինան, Վրաստանը, Մեծ Բրիտանիան, ԱՄՆ-ն և Եվրամիությունը: Ցավում ենք, որ պատժամիջոցային քաղաքականությանը մի շարք սատարող երկրներ պատրաստ չէին արձագանքել ՄԱԿ-ի գլխավոր քարտուղարի կոչին և հրաժարվել իրենց քաղաքական մոտեցումներից ու շահերից: Սրա հետևանքով նոր համավարակին համաշխարհային ուժեղ հարված տալը շատ ավելի դժվար կլինի: Ահռելի քանակությամբ մարդիկ կարող են տուժել, մանավանդ զարգացող երկրներում»,-ասված է Ռուսաստանի մշտական ներկայացուցչության մեկնաբանությունում:Մեկնաբանությունում ասված է նաև, որ Մոսկվան կցանկանար գրավոր տեսքով տեսնել և լսել իր հռչակագրի արգելափակման տրամաբանությունն ու հիմնավորումները ԱՄՆ-ի, ԵՄ-ի և Մեծ Բրիտանիայի կողմից:\n"
}