{
    "title": "Չի կարելի մեր երեխաներին որոշ սպաների պագոնների վրայի աստղերի համար զոհենք. Նինա Կարապետյանց |forrights.am|",
    "text": "forrights.am: Բանակում վերջին շրջանում զինծառայողների մահվան դեպքերը մտահոգիչ են և համապատասխան մարմինների ուշադրությանն արժանի։ Այս մասին ասօր Կառավարության դիմաց իրականցվող բողոքի ակցիայի ժամանակ ասաց Հելսինկյան ասոցիացիա ՀԿ-ի նախագահ Նինա Կարապետյանցը։\n«Շատ կարևոր է հասկանալ, որ մենք անտարբեր մնալ չենք կարող, որովհետև խոսքը գնում է 2 ամենակարևոր խնդիրների մասին՝ մեր բանակի, մեր սահմանների անվտանգության մասին և մեր երեխաների մասին, որոնք չենք հասկանում, թե ինչ պայմաններում և ինչի արդյունքում զոհ են դառնում բանակի ներսում և ոչ թե թշնամու գնդակից»,-նկատեց Նինա Կարապետյանցը։\nԸստ իրավապաշտպանի՝ որևէ մեկը չի կարող առանց պատասխանատվության մնալ․\n«Դատապարտում ենք բանակում զինվորների սպանությունների/ինքնասպանությունների շարունակական դեպքերը, դատապարտում ենք դրանց վերաբերյալ քաղաքական և իրավական գնահատականի բացակայությունը, լեգիտիմ իշխանության կրավորական կեցվածքը, անտարբերությունը և լռությունը»,-հայտարարեց իրավապաշտպանը։\nՆա նկատեց, որ բոլոր գործերը համարիա նույն ձեռագիրն ունեն, և հիմնականում գործերը թերի են բացահայտվում, եթե իհարկե բացահայտվում են, սակայն մեծ է գործը կոծկելու քաղաքականությունը։\nԲողոքի մասնակիցները պահանջում են Կառավարության առաջիկա նիստից անմիջապես հետո՝ 20.02.2020թ․, հանդիպում ՀՀ վարչապետ Նիկոլ Փաշինյանի և ուժային կառույցների ղեկավարների հետ՝ ԱԱԾ տնօրեն, Գլխավոր դատախազ, Պաշտպանության նախարար, Ռազմական ոստիկանության պետ, Գլխավոր շտաբի պետ, Քննչական կոմիտեի ղեկավար, Հատուկ քննչական ծառայության պետ։Նինա Կարապետյանցը նշեց, որ այս բոլոր պաշտոնյանները պետք է բացատրություն տան՝ ո՞րն է պատճառը, որ մինչև հիմա որևէ հանցագործություն մինչև վերջ չի բացահայտվել․\n«Ես գիտեմ, որ հանդիպումների ժամանակ դատախազությունը, իրավապահ մարմինները պարբերաբար, շատ մեծ հպարտությամբ ասում են, որ իրենք 90 %-ով բացահայտում են արել այս գործերի։ Ստում են, որովհետև այս գործերի մեծ մասը կամ թերի բացահայտված է կամ առհասարակ բացահայտված չի և իրական մեղավորները պատժված չեն և սա է պատճառը, որ մեր բանակում պարբերաբեր տեղի է ունենում սպանություններ»,-նկատեց իրավապաշտպանը, նշելով, որ բոլոր գործերն ունեն նույն ճակատագիրը։\nԲոլոր գործերում կա հստակ սցենար և ինչ էլ ուզում է անես, մեկ է՝ այդ ստանդարտ սցենարից իրավապահ մարմինները չեն շարժվում․\n«Ինչու որևէ մեկի հեռացման կամ քրեական պատասխանատվության ենթարկելու մասին չենք լսում։ Այս բոլոր մեղքը բարդվում է հասարակության վրա»,-ասաց նա։\nԻրավապաշտպանը նկատեց, որ հիմա նոր միտք են արտահայտում և գտնում են, որ բոլորը ով արու զավակ ունի քրեական ենթամշակույթ կրող է և երեխաներին դաստիարակում են «օրենքով գողեր» և ուղարկում են բանակ․\n«Այդ 18 տարեկան երեխեն կարողանում է բանակը կազմաքանդել, ո՞նց է հնարավոր, որ 10 քրեական էլեմենտներ կրողը կարողանում է գալ և բանակը կազմաքանդել։ Չի կարող այդպիսի բան լինել ու այնքան ժամանակ, քանի դեռ հիվանդ է այս կառույցը և չի ուզում ընդունել իր մեղքի բաժինը՝ մենք ունենալու ենք նորից զոհեր, իսկ մենք նոր զոհերի ոչ ցանկություն և ոչ էլ ռեսուրս ունենք, ոչ էլ թույլ ենք տալու, որ մեր երեխեքին ինչ-որ բարքերի, մի քանի հոգու քմահաճույքի կամ պագոնի վրայի աստղերի համար «մատաղ» անեք»,-ասաց Նինա Կարապետյանցը, նկատելով, որ քննիչները, դատախազն ու նախարարը պարտավոր էին անձամբ մեկնել դեպքի վայրեր, որպեսզի դեպքը բացահայտեն։\nՆինա Կարապետյանցը առաջարկում է անձնակազմը մաքրել և հիվանդ համակարգը վերականգնել․ «Չի կարելի մեր երեխաների կյանքի հաշվին որոշ սպաների պագոնների բարձրացում անել։ Սա իրականում անվտանգություն չի»։\n"
}