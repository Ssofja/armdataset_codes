{
    "title": "Բժիշկները ՀՔԾ-ի դիմաց բողոքի ակցիա են անցկացրել ի պաշտպանություն Արմեն Չարչյանի |armenpress.am|",
    "text": "armenpress.am: Բժիշկները սպիտակ խալաթներով բողոքի ակցիա են անցկացրել Հատուկ քննչական ծառայության դիմաց՝ ի պաշտպանություն «Իզմիրլյան» ԲԿ տնօրեն, «Հայաստան» դաշինքի ցուցակում ընդգրկված բժիշկ Արմեն Չարչյանի, ում նկատմամբ դատարանը կալանքի որոշում է կայացրել։\nԲժիշկներից մեկը հայտնեց, որ հավաքվածներից գրեթե բոլորը մասնակցել են Արցախյան 44-օրյա պատերազմին և հենց ինքն ու իր գործընկերներից մեկն առաջին իսկ օրվանից եղել են խրամատում։\n«Մենք թաքցրել ենք մեր մասնագիտությունն ու գնացել են ռազմադաշտ որպես կամավոր։ Ականանետերն ուսերիս կռվել ենք թշնամու դեմ, իսկ երկու օր հետո իմացել ենք, որ մեր կարիքը կա, իջել ենք թաքստոց, որտեղ օգնություն ենք ցույց տվել։ Մեր խնդրանքը մեկն է՝ հնարավորություն տրվի մեզ, որպեսզի հանգիստ աշխատենք և շարունակենք մեր առաքելությունն իրականացնել»,- նշեց վնասվածքաբան Սամվել Սահակյանը։\nԴիտարկմանը, թե ազդո՞ւմ է արդյոք իրենց աշխատանքի վրա Չարչյանի կալանավորված լինելը, բժիշկը դրական պատասխան տվեց։\nԲժիշկները կրկին բաց նամակով հանդես եկան, այս անգամ հասցեատերը ՀՔԾ պետ Սասուն Խաչատրյանն էր։\nՆերկայում Արմեն Չարչյանը գտնվում է հիվանդանոցում, հունիսի 27-ին նրա մոտ իրավիճակի կտրուկ վատթարացում է եղել: \n«Որքան տեղյակ եմ, կորոնարգրաֆիա է արվել: Շաքարը նորմալ թվերի վրա չի կանգնում, ճնշումը չի նորմալանում: Ինչքան էլ Չարչյանին թվա, որ այս ամենն իր կողքով է անցնում, մարդու մարմինն ունի իր օրենքները և այդ օրենքների դեմ ոչ ոք ոչինչ չի կարող անել»,-ասաց վնասվածքաբանը:\nԱվելի վաղ 539 բժիշկ բաց նամակ էր հղել իշխանություններին ու հանրությանը, որպեսզի վերացվի Արմեն Չարչյանի նկատմամբ կալանքը:\n"
}