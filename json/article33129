{
    "title": "ԵԱՀԿ գործող նախագահը ողջունել է Փաշինյան-Ալիև «կառուցողական» հանդիպումը |tert.am|",
    "text": "tert.am: ԵԱՀԿ գործող նախագահ Միրոսլավ Լայչակին զեկուցվել է մարտի 29-ին ԵԱՀԿ ՄԽ հովանու ներքո Վիեննայում ՀՀ վարչապետ Նիկոլ Փաշինյանի և Ադրբեջանի նախագահ Իլհամ Ալիևի միջև կայացած առաջին պաշտոնական հանդիպման արդյունքների մասին:\nԳործող նախագահը ողջունել է բանակցությունների կառուցողական մթնոլորտը, ինչպես նաև երկու պետությունների ղեկավարների հանձնառությունը ԼՂ հակամարտության խաղաղ կարգավորման համար ուղիներ փնտրելու ուղղությամբ հետագա քայլեր ձեռնարկելու հարցում:\n«Մենք շարունակում ենք դրական տրամադրված լինել ու ամբողջովին աջակցել այս գործընթացին և ղեկավարների՝ հրադադարի ռեժիմն ամրապնդելու, ինչպես նաև մարդասիրական ոլորտում քայլեր ձեռնարկելու վերաբերյալ հանձնառությանը»,-ասվում է Լայչակի հայտարարությունում:\nԵԱՀԿ Մինսկի խմբի համանախագահները հայտարարությամբ էին հանդես եկել Փաշինյան-Ալիև հանդիպման վերաբերյալ:\nՆրանք ընդգծել են, որ հանդիպումն անցել է դրական և կառուցողական մթնոլորտում: \n«Հանդիպումն անցել է դրական և կառուցողական մթնոլորտում և հնարավորություն է ընձեռել երկու ղեկավարների համար պարզաբանել իրենց դիրքորոշումը: Նրանք մտքեր են փոխանակել կարգավորման գործընթացին վերաբերող մի շարք հիմնական հարցերի շուրջ», - ասվում է հայտարարության մեջ:\n"
}