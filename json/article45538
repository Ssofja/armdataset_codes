{
    "title": "Ավինյանը Շվեդիայի դեսպանին ներկայացրել է Հայաստանում տնտեսական բարեփոխումների ընթացքը",
    "text": "ՀՀ փոխվարչապետ Տիգրան Ավինյանը փետրվարի 10-ին ընդունել է ՀՀ-ում Շվեդիայի նորանշանակ դեսպան Պատրիկ Սվենսոնին: Այս մասին հայտնեցին Տիգրան Ավինյանի գրասենյակից:\nՓոխվարչապետը շնորհավորել է դեսպանին ՀՀ-ում դիվանագիտական ծառայության մեկնարկի կապակցությամբ և հաջողություններ մաղթել՝ ի նպաստ հայ-շվեդական հարաբերությունների զարգացման:\nԴեսպան Սվենսոնը շնորհակալություն է հայտնել ընդունելության համար՝ նշելով, որ Հայաստանում Շվեդիայի ռեզիդենտ դեսպանի հավատարմագրումը նոր հնարավորություններ է բացում երկու երկրների համագործակցության ընդլայնման ու խորացման համար:\nՏիգրան Ավինյանն անդրադարձել է Հայաստանում շարունակաբար իրականացվող ժողովրդավարական բարեփոխումներին և այս առումով երախտագիտություն հայտնել Շվեդիային ցուցաբերած աջակցության համար: \nԲացի երկկողմ մակարդակում առկա համագործակցությունից՝ անդրադարձ է  կատարվել նաև Արևելյան գործընկերության շրջանակներում համագործակցությանը և ԵՄ-ի հետ Հայաստանի հարաբերությունների հետագա զարգացմանը:\nԿողմերը քննարկել են անվտանգային հարցերը, այդ թվում՝ Արցախի դեմ Ադրբեջանի սանձազերծած պատերազմից հետո ստեղծված իրադրությունը, արցախյան հիմնախնդրի կարգավորման գործընթացը և հայ գերիների շուտափույթ վերադարձի անհրաժեշտությունը:\nՓոխվարչապետը ներկայացրել է Հայաստանում տնտեսական բարեփոխումների ընթացքը՝ շեշտելով նախորդ շաբաթ ՀՀ կառավարության նիստում ընդունված «Տնտեսական արձագանքման ծրագրի» նշանակությունը: Այս համատեքստում նա կարևորել է Շվեդիայի հետ ակտիվ երկխոսությունը՝ նոր ներդրումներ ներգրավելու, գիտության ու նորարարության ոլորտում համագործակցության, բարձր տեխնոլոգիաների զարգացման առումով: Կարևորվել են նաև կայուն զարգացման ուղղությամբ իրականացվող ծրագրերը:\nՄանրամասն անդրադարձ է եղել հանրային կառավարման բարեփոխումներին, մասնավորապես՝ հանրային ծառայությունների թվայնացման ոլորտում համագործակցության հնարավորություններին: Կողմերը քննարկել են նաև առողջապահության ոլորտում գործընկերության խորացման հեռանկարները:\n"
}