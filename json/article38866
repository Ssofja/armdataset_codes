{
    "title": "Այս պահին արտահանձման մասին խոսք չի կարող լինել. Զեյնալյանը՝ Մերի Աղաջանյանին Իսրայելին արտահանձնելու մասին",
    "text": "news.am: Հայաստանն Իսրայելին չի արտահանձնի իր քաղաքացի Մերի Աղաջանյանին, որն Իսրայելում դատապարտվել է ազատազրկման խարդախության համար։ Այս մասին այսօր՝ մարտի 27-ին, ԱԺ-ում լրագրողների հետ զրույցում նշեց արդարադատության նախարար Արտակ Զեյնալյանը:\nԱրտակ Զեյնալյանի խոսքով, ՀՀ Սահմանադրությունն արգելք է նախատեսում ՀՀ քաղաքացիների արտահանձնման վերաբերյալ. «Մենք հիմա այդ ուղղությամբ աշխատանքներ ենք տանում դատական ակտերի փոխադարձ ճանաչման վրա ենք աշխատում: Եթե նման հնարավորություն լինի, բնականաբար, դատական ակտը պետք է ճանաչվի: Այս պահին արտահանձման մասին խոսք չի կարող լինել: ՀՀ քաղաքացիներին արգելված է հանձնել այլ երկրներ»,-ասաց նախարարը:\nԱյս խնդրի վերաբերյալ NEWS.am-ը դիմել է արդարադատության նախարարություն, որտեղից հրաժարվել են տեղեկատվություն տրամադրել՝ վկայակոչելով անձնական տվյալների պաշտպանության անհրաժեշտությունը:\nՆշենք, որ քանի որ Հայաստանի և Իսրայելի միջև չկա արտահանձնելու մասին երկկողմ պայմանագիր, ապա հարցը կանոնակարգվում է քրեական գործերում փոխադարձ իրավական օգնության մասին եվրոպական կոնվենցիայի շրջանակում։\nՍահմանադրության 55 հոդվածի 2–րդ կետն ասում է. «Հայաստանի Հանրապետության քաղաքացին չի կարող հանձնվել արտասահմանության պետությանը` բացառությամբ դեպքերի` նախատեսված Հայաստանի Հանրապետության կողմից վավերացված միջազգային պայմանագրերով»։\n"
}