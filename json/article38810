{
    "title": "Փենսը պաշտոնապես համաձայնել է առաջադրվել ԱՄՆ փոխնախագահի պաշտոնում |tert.am|",
    "text": "tert.am: ԱՄՆ փոխնախագահ Մայք Փենսը չորեքշաբթի պաշտոնապես համաձայնել է նոյեմբերին ԱՄՆ-ում կայանալիք ընտրություններին մասնակցել որպես իշխող Հանրապետական կուսակցությունից փոխնախագահի թեկնածու, գրում է CNBC-ն։\n«Երախտագետ լինելով նախագահ Դոնալդ Թրամփին իմ հանդեպ ցուցաբերած վստահության համար, մեր Հանրապետական կուսակցության աջակցությամբ և Բարձրյալի ողորմությամբ ես խոնարհաբար ընդունում եմ Միացյալ Նահանգների փոխնախագահի պաշտոնում իմ թեկնածությունն առաջադրելու և այդ պաշտոնում ծառայելու ձեր որոշումը»,-հայտարարել է Փենսը Հանրապետական կուսակցության համագումարում։\nՆրա խոսքով՝  «վերջին չորս տարիների ընթացքում տեսել է, թե ինչպես է նախագահ Թրամփը հանդուրժում անողոք հարձակումները, բայց ամեն օր վեր է կենում ու պայքարում, որպեսզի կատարի ամերիկացի ժողովրդին տված խոստումները»։\nԱՄՆ-ում նախագահական ընտրությունները տեղի կունենան նոյեմբերի 3-ին: Ընտրություններում Թրամփի մրցակիցը դեմոկրատ Ջո Բայդենն է։\n"
}