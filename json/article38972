{
    "title": "Ամեն շաբաթ 40-50 նոր գործատու է միանում զինվորների հիմնադրամի «Դարձնենք մեկը երկու» նախաձեռնությանը |armenpress.am|",
    "text": "armenpress.am: Զինվորների ապահովագրության հիմնադրամի «Դարձնենք մեկը երկու» նախաձեռնությունը դրական արձագանքների է արժանացել: Նախաձեռնությանը միանալու համար արդեն բազմաթիվ գործատուներից ստացվում են դիմումներ:\nԱյս մասին նշեց «Զինվորների ապահովագրության հիմնադրամի» գործադիր տնօրեն Վարուժան Ավետիքյանը:\n«Նախաձեռնության շրջանակում գործատուն հնարավորություն է ունենում իր աշխատակիցների կողմից պարտադիր վճար հանդիսացող ամսական 1000 դրամները բազմապատկել: Գործատուներ կան, որոնք որոշել են այդ գումարը կրկնապատկել, ոմանք՝ քառապատկել: Գործատուներ կան, որոնք իրենց աշխատողներին են թողել ավելացված գումարի չափը ավելացնելու հարցը, այնուհետև գործատուները այն համաֆինանսավորում են»,- ասաց Վարուժան Ավետիքյանը: Այդ գործընթացը հեշտացված է, պարզեցված պայմանագիրը տեղադրված է հիմնադրամի կայքում, որից գործատուները կարող են օգտվել:\nՎարուժան Ավետիքյանը տեղեկացրեց, որ յուրաքանչյուր շաբաթ 40-50 նոր գործատու է միանում «Դարձնենք մեկը երկու» նախաձեռնությանը: Հայաստանում կա շուրջ 55 հազար գործատու: Վարուժան Ավետիքյանը նկատեց, որ այդ տեսանկյունից խոշոր գործատուների մոտ շարժում է նկատվում, ինչը կարող է ոգևորել ավելի փոքր գործատուներին:\n"
}