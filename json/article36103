{
    "title": "Նախարար Պապիկյանը խորհրդակցություն է անցկացրել ՋՕԸ-երի տնօրենների հետ",
    "text": "Տարածքային կառավարման և ենթակառուցվածքների նախարար Սուրեն Պապիկյանն այսօր հանդիպել է Ջրօգտագործողների ընկերությունների տնօրենների հետ, քննարկել ոլորտին առնչվող աշխատակարգային և կազմակերպչական հարցեր։ Հանդիպմանը մասնակցել են Ջրային կոմիտեի նախագահ Վարդան Մելքոնյանը, «Ջրառ» ՓԲԸ-ի տնօրեն Կարեն Եփրեմյանը։\nԸնկերությունների տնօրեններին ուղղված իր խոսքում նախարար Պապիկյանը նկատել է, որ ընթացիկ տարվա աշխատանքների արդյունավետությամբ, ինքնածախսածածկման մակարդակով և ջրային ռեսուրսների օպտիմալ կառավարմամբ է պայմանավորված ջրային ոլորտի կազմակերպաիրավական հետագա տեսլականը։\nՋրօգտագործողների ընկերությունների տնօրենները, ըստ մարզերի, նախարարին են զեկուցել հավաքագրումների փաստացի մակարդակը, ջրօգտագործողների հետ աշխատանքների կազմակերպման բարդություններն ու սեզոնային խնդիրները։ Ըստ ստացված տվյալների 2019 թվականին նախորդ տարվա համեմատությամբ հավաքագրվել է 578 մլն դրամով ավել գումար, էլ․ էներգիայի գծով կատարվել՝ 1,7 մլրդ դրամի խնայողություն։\nՍուրեն Պապիկյանը մտահոգություն է հայտնել ՋՕԸ-երի կողմից գանձումների փաստացի ցուցանիշների առնչությամբ և հատուկ ընդգծել, որ անհրաժեշտ է վերջ դնել տարիներով հաստատված այն գործելաոճին, երբ կառավարությունը ստիպված է լինում բյուջեից ամեն տարի փոխհատուցել ՋՕԸ-երի անարդյունավետ աշխատանքների հետևանքով գոյացած պարտքերը։\nԱվարտին նախարարը ոլորտի առողջացման և ցուցանիշների բարելավման ուղղությամբ մի շարք ցուցումներ և հանձնարարականեր է տվել ներկաներին։\n"
}