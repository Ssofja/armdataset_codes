{
    "title": "Նախկին պատգամավոր Վանիկ Ասատրյանին կալանավորելու մասին որոշումը բողոքարկվել է |pastinfo.am|",
    "text": "pastinfo.am: ԱԺ նախկին պատգամավոր Վանիկ Ասատրյանին կալանավորելու Երեւանի ընդհանուր իրավասության դատարանի որոշման դեմ վերաքննիչ բողոք է ներկայացվել։ Այս մասին ասաց Վանիկ Ասատրյանի պաշտպան Էմին Բեգլարյանը։\nՆա հայտնեց, որ վերաքննիչ բողոքով վիճարկվել է թե՛ հիմնավոր կասկածի առկայությունը, թե՛ կալանավորման հիմքերը։Բեգլարյանի գնահատմամբ՝ ներկայացված վերաքննիչ բողոքը հիմնավոր է, ուստի՝ մեծ են հույսերը, որ կբավարարվի։ Նրա խոսքով՝ Վանիկ Ասատրյանը գործով միակ մեղադրյալն է, ով կալանավորված է։\nԻնչ վերաբերում է նույն գործով մեղադրյալ Գագիկ Ծառուկյանի կալանավորումը մերժելու մասին Երևանի ընդհանուր իրավասության դատարանի և Աբրահամ Մանուկյանին՝ Վերաքննիչ դատարանի որոշմամբ ազատ արձակելու մասին որոշումներին՝ Բեգլարյանը նշեց, որ ծանոթ չէ հիմքերին, սակայն ընդգծեց, որ նկատի ունենալով, որ նույն գործի շրջանակներում են բոլորը մեղադրվում և բոլորի վերաբերյալ կալանավորման հարց է քննարկվել, պետք է նշանակություն ունենա նաև այդ հանգամանքը, քանի որ նրանց մեղսագրվում է կազմակերպված խմբի կողմից կատարված արարք, թեև մեղադրանքի որոշման մեջ խմբի անդամների վերաբերյալ տվյալներ չկան, ավելին՝ տեղեկություններ, ձևակերպումներ առկա չեն, թե կոնկրետ խմբի, որ անդամն ինչ դերակատարություն է ունեցել։ Բեգլարյանի գնահատմամբ՝ մեղադրանքն անորոշ է և այդ հարցը քննարկվել է նաև միջնորդության քննության ժամանակ։\n«Պետք է հստակ նշվի, թե խմբի անդամներն ովքեր են, նրանցից ով ինչ դերակատարություն է ունեցել։ Դա շատ կարևոր է, որն այս պահին առկա չէ։ Այսինքն՝ մեղադրանքն այնքան անհստակ է, որ չգիտենք, թե ինչի դեմ պաշտպանվենք։ Վճռաբեկ դատարանը նախկինում նախադեպային որոշումներում մեղադրանքի անհստակությունը դիտել է նաև դրա հետևանքով պաշտպանական իրավունքի խախտում, քանի որ չգիտենք, թե ինչի դեմ պաշտպանվենք, կարդում ենք և չենք հասկանում»,- ասաց Բեգլարյանը։\n"
}