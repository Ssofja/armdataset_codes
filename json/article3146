{
    "title": "Կառավարության դեմ սեւ հակաքարոզչությունն իրականացվում է երեք սենյակից, որոնց տեղը ես գիտեմ․ Փաշինյան |armtimes.com|",
    "text": "Հսկայական գումար է ծախսվում Հայաստանի կառավարության դեմ սեւ հակաքարոզչության վրա։ Սա որեւէ արդյունք չի տալու, քանի որ նախկին ռեժիմի գնացքը գնացել է։ Այդ մասին մարտի 19-ին մամուլի ասուլիսում ասաց վարչապետ Նիկոլ Փաշինյանը:\nՆրա խոսքով, սա այն դեպքը չէ, որ վարչապետը չի տիրապետում երկրի իրականությանը, քանի որ «ես հաճախ մարդկանց հետ ուղիղ շփման մեջ եմ»: Փաշինյանն այս համատեքստում անդրադարձավ կառավարության գործունեության հասցեին հնչող քննադատություններին։\n«Այն, որ փորձում են ասել, գրում են, որ երկրում ինչ-որ անկայունություն կա, տուրբուլենտության… էլի սկսվում է ցիկլը՝ թեժ գարուն, թեժ ամառ, թեժ աշուն, հեսա տեսեք ինչ է լինելու: Ոչ մի բան էլ չի լինելու», - արձագանքեց վարչապետն ու հավելեց, որ մարդիկ կան, որ պետք է հասկանան, որ իրենց գնացքը վաղուց գնացել է, եւ եթե հետեւից փորձեն «ֆեռարիով էլ հասնել, իրենց գնացքին չեն կարող հասնել: Իրենց էջը փակված է»:\n«Եւ իրենք մի ճանապարհ ունեն՝ կանգնեն ժողովրդի առաջ եւ ապաշխարհեն, եւ ժողովրդից ներում հայցեն: Իրենք ուրիշ անելիք Հայաստանի Հանրապետությունու չունեն: Չնայած ասում եմ, իրենց բոլոր ցանկությունները՝ վարել քաղաքական, հասարակական, մենք երաշխավորելու ենք», - ասել նա:\nՎարչապետի խոսքով, այժմ հսկայական գումար է ծախսվում կառավարության դեմ սեւ հակաքարոզչության վրա. «Էն որ միլիոնավոր դոլարներ ամեն օր ծախսվում են կառավարության դեմ սեւ հակաքարոզչություն անելու համար եւ կառավարությունն ընդդեմ դրա ոչ մի գործողություն չի ձեռնարկում, որովհետեւ մեզ համար խոսքի ազատությունը բացարձակ արժեք է»:\nՆրա խոսքով, այդ շրջանակները պետք է հասկանան, որ իրենք ՀՀ-ում այդ կարգի անելիք ունենալ չեն կարող, իրենք Հայաստանի ժողովրդի շրջանում աջակցություն ունենալ չեն կարող: «Ուզում ա միլիոն ծախսեն, ուզում ա միլիարդ ծախսեն», - ասաց նա ու հավելեց, որ երկրում անկայունության ու տորբուլենտության մասին լուրերը ստեղծվում են երեք սենյակներում, որոնց տեղը նա գիտի: «Այդ երեք սենյակների տեղը ես գիտեմ։ Այնտեղից ամեն օր գալիս ու մեզ են հայտնում, թե ինչ են անում», - ասաց վարչապետը։\nԱնդրադառնալով սոցիալական վիճակին՝ Փաշինյանը նշեց, որ բարձրացվել է 85 հազար մարդու սոցիալական նպաստներն ու թոշակները, 200 հազար մարդու աշխատավարձերը. «2019 թվականի հունվարին երկրում համախառն առևտուրը 19 տոկոսանոց աճ է արձանագրել։ Դա ցուցի՞չ է, թե ոչ։ Այո, Հայաստանում կան մարդիկ, որոնք ավելի լավ չեն ապրում, բայց հարց է՝ կա՞ն մարդիկ, որոնք ավելի վատ են ապրում։ Մենք մարդկանց համար պետք է հնարավորություններ ստեղծենք»:\nՆա նաեւ վստահեցրեց, որ այժմ կառվարող ուժի հեղինակությունը հանրության շրջանում շատ բարձր է եւ համոզմունք հանտնեց․ «Եթե վաղը լինի ընտրություն, ապա մեր ուժն վելի շատ ձայն կստանա, քան խորհրդարանական ընտրություններին»։\narmtimes.com\n"
}