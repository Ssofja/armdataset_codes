{
    "title": "Քաղաքական ուժերի մի մասը կողմ է ազգային համաձայնության կառավարության ձևավորմանը. որ ուժերը միմյանց հետ կհամագործակցեն |armtimes.com|",
    "text": "armtimes.com: Հանրային ՀԸ-ի՝ խորհրդարանական ընտրությունների քարոզարաշվի շրջանակներում իրականացվող բանավեճի ընթացքում մասնակցող քաղաքական թիմերի առաջնորդները հայտնեցին, թե որ ուժի հաղթանակի դեպքում են պատրաստ համագործակցել:\n«5165» կուսակցության ղեկավար Կարին Տոնոյանը նշեց, որ բացառում է այժմյան իշխանությունների հետ համագործակցությունը.\n«Բացառում եմ նաև նախկին իշխանությունների հետ կոալիցիայի կազմումը: Մենք կառաջարկենք ազգային համաձայնության կառավարության ձևավորում և չենք համաձայնի վարչապետի թեկնածուներից և ոչ մեկի հետ»:\n«Հանրապետություն» կուսակցության ղեկավար Արամ Սարգսյանն էլ վստահություն հայտնեց, որ ընտրությունները լինելու են ազատ և անկախ.\n«Այդպիսի ընտրությունների դեպքում ես շնորհավորելու եմ հաղթող ուժին: Համագործակցելու մասին էլ կարող ենք խոսել ընտրությունների արդյունքների ամփոփումից հետո»,-ասաց Սարգսյանը:\nԷդմոն Մարուքյանն էլ բացառեց կոալիցիայի կազմումը և նախկին, և ներկա իշխանությունների հետ.\n«Մենք առաջարկում ենք ազգային միասնության կառավարություն: Եթե դա չլինի, ապա երկիրը շարունակաբար մնալու է ցնցումների մեջ»:\n«Ազատություն» կուսակցության ղեկավար Հրանտ Բագրատյանն էլ հայտնեց, որ ընդունելու է իր պարտությունը, եթե տեսնի, որ բացահայտ պարտվել է.\n«Պետք է ուժերի միավորում, խնդիրը հիմա բարդ է, մեկ մարդու խելքի բան չէ»:\nՔՊ առաջին համար Նիկոլ Փաշինյանն էլ նկատեց՝ ժողովրդի կամքն իրենց համար անբեկանելի է.\n«Մենք չենք ասում՝ կընդունենք ժողովրդի այն որոշումը, որը մեր ճաշակով է: Մենք ասում ենք ժողովուրդը բարձրագույն տեր է ՀՀ-ում: Եթե ժողովուրդը գտնի, որ մենք պետք է գնանք, մենք կգնանք»:\n«Հայոց հայրենիք» կուսակցության ղեկավար Արտակ Գլաստյանն էլ է այն մտքին, որ այս հարցին կարելի է պատասխանել ընտրություններից հետո.\n«Մեծ մտավախություն ունեմ, որ իշխանությունների կողմից հնաավոր է ընտրությունները կեղծվեն: Բայց այդ պրոցեսներին կանդրադառնանք ընտրություններից հետո»:\n«Հայաստանի դեմոկրատական» կուսակցության ղեկավար Արամ Սարգսյանն էլ նկատեց, որ ՀՀ քաղաքացիները այս օրերին պառակտված են.\n«Մի մասը մոլորված է, մի մասը՝ անտարբեր, մենք չունենք այնպիսի էլեկտորատ, որը կողմնորոշվելու է ոչ թե անձի միջոցով, այլ ընտրելու է գաղափարախոսությունը, ծրագիրը: Եվ մենք չգիտենք, թե ինչպիսի ընտրություններ կանցնեն: Եթե չլինեն կեղծիքներ, մենք կընդունենք ընտրությունների արդյունքները , բայց մենք համոզված ենք, որ մեր քաղաքական ուժը հաղթահարելու է այն շեմը, որը կա»,-եզրափակեց Սարգսյանը:\n"
}