{
    "title": "ԵՄ-ն մտահոգություն է հայտնել քրդամետ քաղաքապետների նկատմամբ Թուրքիայի կառավարության կոշտ միջոցների կապակցությամբ",
    "text": "Եվրամիությունը խորը մտահոգություն է հայտնել երկրի հարավ-արեւելքում քրդամետ ընդդիմադիր քաղաքապետների կողմից ղեկավարվող քաղաքապետարանների դեմ Թուրքիայի կառավարության ձեռնարկած կոշտ միջոցների կապակցությամբ:\nԵՄ արտաքին քաղաքականության եւ անվտանգության քաղաքականության հարցերով մամուլի խոսնակ Փիթեր Ստանոն նշել է, որ վերջերս «Ժողովուրդների Ժողովրդավարություն» կուսակցությունից եւս հինգ քաղաքապետի հեռացումը քաղաքական դրդապատճառներով էր պայմանավորված:Թուրքիայի նախագահ Ռեջեփ Թայիփ Էրդողանի կառավարությունը սկսել է հեռացնել ԺԺԿ-ից քաղաքական գործիչներին տեղական ինքնակառավարման մարմիններում քաղաքապետերի պաշտոններից այն բանից հետո, երբ նրանք ընտրվել էին 2019-ի մարտին: ԵՄ հայտարարության մեջ նշվում է, որ կառավարության կողմից նշանակված գործիչները փոխարինել են 65 քուրդ քաղաքապետերից 45-ից ավելիին:\nԹուրքական իշխանությունները հայտարարում են, որ ԺԺԿ-ի քաղաքապետերը, իբր, կապված են Քրդական աշխատավորական կուսակցության հետ:ԵՄ հայտարարության մեջ նշվում է, որ Թուրքիայի կառավարությունն իրավունք ունի պայքարել ահաբեկչության դեմ, բայց այն նաեւ պետք է համոզված լինի, որ դա արվում է Թուրքիայի Սահմանադրության եւ միջազգային պարտավորությունների մեջ ամրագրված օրենքի գերակայության, մարդու իրավունքների եւ հիմնարար ազատությունների համաձայն:\nԵՄ-ն Թուրքիային կոչ է արել «վերացնել տեղական ժողովրդավարության գործունեությանը խոչընդոտող միջոցները՝ Վենետիկի հանձնաժողովի առաջարկությունների եւ Թուրքիայի՝ Տեղական ինքնակառավարման եվրոպական խարտիայի նկատմամբ պարտավորությունների համաձայն»:\n"
}