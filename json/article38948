{
    "title": "ՌԴ խաղաղապահ ուժերի և ԿԽՄԿ-ի փոխգործակցության արդյունքում իրականացվում են զոհվածների մարմինների որոնում և հանձնում |1lurer.am|",
    "text": "1lurer.am: ՌԴ ՊՆ-ն տեղեկագիր է ներկայացրել ԼՂ-ում ռուսական խաղաղապահ ուժերի տեղակայման մասին:\nԽաղաղապահ ուժերի ռուսական զորախումբը շուրջօրյա մշտադիտարկում է իրականացնում Լեռնային Ղարաբաղի տարածքում իրավիճակի վերաբերյալ: Հրադադարը պահպանվում է շփման գծի ամբողջ երկայնքով:\nՌուս խաղաղապահներն ապահովում են քաղաքացիների անվտանգ վերադարձն իրենց մշտական ​​բնակության վայրեր, մարդասիրական օգնություն են տրամադրում և վերականգնում են քաղաքացիական և ինժեներական ենթակառուցվածքները:\nՀայաստանի տարածքից քաղաքացիական անձինք վերադառնում են Լեռնային Ղարաբաղ: Մեկ օրում նախկին բնակության վայրեր է վերադարձել ևս 1244 մարդ: Խաղաղապահ գործողության ընթացքում արդեն ապահովվել է 31917 տեղահանվածի անվտանգ վերադարձը:\nՌուսական խաղաղապահ ուժերի զինծառայողները շարունակում են պայթյունավտանգ առարկաներից մաքրել Լեռնային Ղարաբաղի շրջանները: Ինժեներական հետախուզումը և ականազերծումը շարունակվում են Շուշի-Լիսագոր ճանապարհի ուղղությամբ էլեկտրահաղորդալարերի հենասյուների երկայնքով:\nՄեկ օրում մաքրվել են 8.1 հա տարածք և 1.6 կմ ճանապարհ, հայտնաբերվել և ոչնչացվել է 8 պայթյունավտանգ առարկա: Ընդհանուր առմամբ, Լեռնային Ղարաբաղում ականազերծման ընթացքում մաքրվել են 57.87 հա տարածք, 18.6 կմ ճանապարհ, 108 բնակելի շենք և 4 սոցիալական նշանակության օբյեկտ, հայտնաբերվել է 1115 պայթյունավտանգ առարկա:\nՌուս խաղաղապահների օգնությամբ ռազմական գործողություններից տուժած տարածքներում շարունակվում է կենսական նշանակության ինժեներական հաղորդակցությունների վերականգնումը: Մեկ օրում վերանորոգվել է մեկ հենասյուն և 2 կմ էլեկտրահաղորդալար, 2.2 կմ գազատար, 1.2 կմ կապուղի և հինգ տրանսֆորմատորային ենթակայան:\nՌԴ ՊՆ ռազմական հոսպիտալի շարժական բրիգադը Մխիթարաշեն բնակավայրում խորհրդակցություններ է անցկացրել և մասնագիտացված բժշկական օգնություն ցուցաբերել 37 բնակչի, այդ թվում՝ 4 երեխայի:\nՄարտակերտում շարունակվում են երկրորդ հիվանդանոցի տեղակայման աշխատանքները:\nԱսկերանի դպրոցում տեղի է ունեցել մարդասիրական ակցիա, որի ընթացքում ՌԴ խաղաղապահ ուժերի զինծառայողները կյանքի դժվարին իրավիճակում հայտնված ընտանիքների երեխաներին հանձնել են դպրոցական ուսապարկեր:\nՌԴ խաղաղապահ ուժերի և ԿԽՄԿ-ի փոխգործակցության արդյունքում իրականացվում են զոհվածների մարմինների որոնում և հանձնում:\nՇարունակությունը՝ 1lurer.am-ում։\n"
}