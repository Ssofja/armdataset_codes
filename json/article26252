{
    "title": "Ադրբեջանի վրա միջազգային ճնշումը պետք է ուժեղացվի. ԵԽ պատգամավոր |armenpress.am|",
    "text": "armenpress.am: Եվրախորհրդարանի պատգամավոր Լարս Պատրիկ Բերգը կոչ է անում ուժեղացնել միջազգային ճնշումը Ադրբեջանի վրա, քանի որ ԼՂ հակամարտության գոտում առանց այդ էլ փխրուն հրադադարը դառնում է ավելի ու ավելի փխրուն:\nԱյս մասին տեղեկանում ենք Լարի Պատրիկ Բերգի տարածած հայտարարությունից: Պատգամավորը նաև շեշտել է իր անհանգստությունը Հարավային Կովկասում Անկարայի դերակատարության վերաբերյալ: Հղում կատարելով ռազմական և դիվանագիտական աղբյուրներին ՝ Բերգը վկայակոչել է Լեռնային Ղարաբաղի հակամարտության մեջ Թուրքիայի միջամտության վերաբերյալ մանրամասները ՝ մեջբերում անելով ռուսական «Կոմերսանտ» թերթից:\nՀոդվածի համաձայն՝ Անկարան 600 թուրք զինծառայողներ է ուղարկել զորավարժությունների, որոնք տեղի են ունեցել Ադրբեջանում հուլիս- օգոստոս ամիսներին: Այդ զինվորներն այնուհետև մնացել են տեղում ՝ աջակցելու ադրբեջանական հարձակմանը: ԵԽ պատգամավորը շեշտել է, որ թերթը նկարագրել է նաև կոնկրետ դեպքեր, երբ ռազմական տեխնիկան և անձնակազմը օդային ճանապարհով Թուրքիայից տեղափոխվել են Ադրբեջան:\nՆա նկատել է նաև, որ Մոսկվան մերժում է Անկարայի մասնակցությունը ԼՂ խնդրի լուծմանը: Ըստ Կրեմլի՝ այս առաքելությունը պետք է իրականացնի ԵԱՀԿ Մինսկի խմբի համանախագահությունը:\n"
}