{
    "title": "Աղավնաձոր բնակավայրի մանկապարտեզի հիմնանորոգման և բակային հատվածի բարեկարգման աշխատանքներն ընթացքի մեջ են",
    "text": "Մեղրաձոր խոշորացված համայնքի բնակավարերում իրականացվող աշխատանքների որակը և ծավալը տեղում տեսնելու և եղած խնդիրներն ու առաջիկա ծրագրերը պատասխանատուների հետ քննարկելու նպատակով Կոտայքի մարզպետի պաշտոնակատար Առնակ Ավետիսյանն այսօր նաև Մեղրաձոր խոշորացված համայնքում էր:\nԱ.Ավետիսյանն այցելել է Աղավնաձոր բնակավայր, որտեղ կառավարության սուբվենցիոն երկու ծրագրերով իրականացվում են մանկապարտեզի շենքի հիմնանորոգման և բակային տարածքի բարեկարգման աշխատանքներ:\nՓոխմարզպետը շրջել է մանկապարտեզի տարածքում, ծանոթացել շինարարական աշխատանքների ընթացքին:\nԿոտայքի մարզպետարանը նշում է, որ պետական բյուջեի աջակցությամբ Աղավնաձոր բնակավայրում մանկապարտեզի կապիտալ նորոգման աշխատանքները մեկնարկել էին դեռ նախորդ տարվա սուբվենցիոն ծրագրի շրջանակներում:\nԱրդեն այս տարվա սուբվենցիոն ծրագրով ընթանում են բակային հատվածի բարեկարգման աշխատանքներ:\nԵրկու ծրագրերի ընդհանուր բյուջեն ավելի քան 44 մլն դրամ է:\nՆշվում է, որ Աղավնաձորում երկար տարիներ նախադպրոցական հաստատություն չի գործել, և բնակավայրի երեխաները ստիպված են եղել հաճախել հարևան համայնքների մանկապարտեզներ:\nԾրագրի իրականացման արդյունքում կապիտալ նորոգված և լուսավոր մանկապարտեզում գործելու է 2 խումբ՝ նախատեսված 60 երեխաների համար:\nԱնդրադառնանք Մեղրաձոր համայնքի միջնակարգ դպրոցին. մարզային ենթակայության ուսումնական հաստատություններում իրականացված ֆինանսական վերաբաշխումների արդյունքում Կոտայքի մարզպետարանը Մեղրաձոր համայնքի միջնակարգ դպրոցին հատկացրել է 5 մլն դրամ՝ հանդիսությունների դահլիճի վերանորոգման աշխատանքների իրականացման նպատակով:\nՇուտով աշխատանքները կմեկնարկեն:\nԲացի նշված շինարարական ծրագրերից, այս տարի պետական բյուջեի աջակցությամբ ասֆալտապատման աշխատանքներ են մեկնարկելու Մեղրաձոր համայնքում և Մարմարիկ բնակավայրում: \n"
}