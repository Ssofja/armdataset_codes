{
    "title": "«Խոչընդոտներ չկան». ՌԴ ԱԳՆ-ում գնահատել են Թուրքիայի կողմից С-400 համակարգերի լրացուցիչ խմբաքանակ գնելու հնարավորությունը |tert.am|",
    "text": "tert.am: Մոսկվան խոչընդոտներ չի տեսնում Թուրքիայի կողմից ռուսական С-400 զենիթահրթիռային համակարգերի լրացուցիչ խմբաքանակի գնման հարցում: Այս մասին «ՌԻԱ Նովոստի» գործակալությանը տված հարցազրույցում հայտարարել է ՌԴ ԱԳՆ Չորրորդ եվրոպական դեպարտամենտի պետ Յուրի Պիլիպսոնը:\nՌուսական նորագույն С-400 հակաօդային պաշտպանության համակարգերի մատակարարումը, չնայած Թուրքիա-ԱՄՆ հարաբերություններում այդ պատճառով ի հայտ եկած ճգնաժամին, մեկնարկել է 2019թ.-ի հուլիսի կեսերին: Վաշինգտոնն Անկարայից պահանջել էր հրաժարվել ռուսական ՀՕՊ համակարգերը ձեռք բերելուց և փոխարենը գնել ամերիկյան արտադրության Patriot համակարգեր՝ սպառնալով կասեցնել կամ ընդհանրապես դադարեցնել ամերիկյան նորագույն F-35 կործանիչների վաճառքը Թուրքիային: Այս ամենը, սակայն, Անկարային հետ չի պահել, և վերջինս շարունակել է բանակցությունները ռուսական կողմի հետ՝ С-400-ների լրացուցիչ խմբաքանակ ձեռք բերելու ուղղությամբ:\nՄիացյալ Նահանգներն էլ թեև իրագործեց հնչեցրած սպառնալիքների մի մասը՝ F-35 կործանիչներ չվաճառելու մասով, սակայն ավելի խիստ պատժամիջոցների չդիմեց:\n"
}