{
    "title": "Թուրքական օդուժը Սիրիայում ռմբահարել է քրդերի դիրքերը\r\n |azatutyun.am|",
    "text": "azatutyun.am: Մարդու իրավունքների սիրիական դիտորդական կենտրոնի փոխանցմամբ, Թուրքական մարտական օդանավը նախօրեին Սիրիայում՝ Այն Իսայի շրջանի Սայդա գյուղի մերձակայքում, ռմբահարել են Սիրիայի դեմոկրատական ուժերի մաս կազմող քրդական աշխարհազորի դիրքերը:\nԴիտորդական կենտրոնը նշել է, որ դա առաջին օդային գրոհն էր 2019 թվականի հոկտեմբերին Սիրիայում թուրքերի նախաձեռնած «Խաղաղության գարուն» ռազմական գործողությունից հետո:\nԱյդ գործողությունը դադարեցվել է այն բանից հետո, երբ թուրքերը համաձայնության են եկել նախ ամերիկացիների, ապա ռուսների հետ, ինչի արդյունքում Անկարան Սիրիայի տարածքում սահմանել է 120 կիլոմետր երկարությամբ և 32 կիլոմետր խորությամբ «անվտանգության գոտի», սակայն Այն Իսայի շրջանը մնացել է քրդական ուտժերի հսկողության տակ:\nԵրեկվա օդային հարվածին նախորդել են հուժկու փոխհրաձգություն և հրթիռակոծություն Սիրիայի դեմոկրատական ուժերի ջոկատների և թուրքերի դաշնակից սիրիական ստորաբաժանումների միջև:\n"
}