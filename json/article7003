{
    "title": "Նարեկ Շահինյանը ծաղկի կրպակի հետ որևէ առնչություն չունի․ ՔԿ-ն հորդորում է զերծ մնալ իրականությանը չհամապատասխանող տեղեկություն տարածելուց",
    "text": "2021 թ. հունիսի 30-ին Երևան քաղաքի Իսահակյան-Տերյան փողոցների հատման խաչմերուկում մի խումբ անձանց մասնակցությամբ տեղի ունեցած միջադեպի ընթացքում ՀՀ քննչական կոմիտեի աշխատակից Նարեկ Շահինյանն ստացել է մարմնական վնասվածքներ, ինչի կապակցությամբ դիմել է բժշկական օգնության: Այս մասին հայտարարություն է տարածել ՀՀ Քննչական կոմիտեն։\n«Բուժհիմնարկից ստացված համապատասխան հաղորդագրության հիման վրա՝ դեպքի հանգամանքները պարզելու և մեղավոր անձանց քրեական պատասխանատվության ենթարկելու նպատակով նախապատրաստվում են նյութեր:\nՏեղեկացնում ենք, որ Նարեկ Շահինյանը ծաղկի կրպակի հետ որևէ առնչություն չունի, ուստի էլեկտրոնային մամուլում տարածված այն տեղեկատվությունը, թե իբր վիճաբանության պատճառ է հանդիսացել քաղաքապետարանի աշխատակիցների կողմից ծաղկի կրպակի ապամոնտաժումը, իրականության հետ որևէ աղերս չունի:\nՀորդորում ենք զերծ մնալ չճշտված և իրականությանը չհամապատասխանող տեղեկատվություն տարածելուց»,- հայտնում են Քննչական կոմիտեից:\nՆշենք, որ այսօր մամուլում տեղեկություններ են հրապարակվել, թե Շահինյանին վնասվածքներ հասցնելու համար որպես կասկածյալ որոնվում է Կենտրոնի թաղապետարանի բաժիններից մեկի պետը։\n"
}