{
    "title": "«Շիրինյան-Բաբաջանյան ժողովրդավարների» դաշինքի առաջնորդները  ամփոփել են նախընտրական քարոզարշավը",
    "text": "«Շիրինյան-Բաբաջանյան ժողովրդավարների դաշինքի» առաջին համար Արման Բաբաջանյանն ասաց, որ այսօր հայ ժողովուրդը կանգնած է ջրբաժանի առաջ։ «Հունիսի 20-ին մենք ընտրելու ենք Հայաստանի և կայսրության միջև, մենք ենք որոշելու՝ հայոց պատմության թափանիվը ետ է շրջվում, թե առաջ։ Ցանկացած տատանում կարող է կործանարար լինել։ Ձեր որոշման մեջ պետք է լինեք հստակ և աներեր, դրանից է կախված, թե ինչպիսի Հայաստան կունենանք վաղը»։\nԲաբաջանյանն ասաց, որ քարոզարշավի օրերին ներկայացրել են ժողովրդավար Հայաստանի և հայ ժողովրդի կյանքի ու ապագայի վերաբերյալ իրենց ծրագրերը։ «Դրանցից հիմնականներն են անվտանգությունը, որի առանցքը պաշտպանությունն է, ազգային անվտանգության ապահովման համակարգն է, մեր սահմաններն են։ Հայաստանի ինքնաբավ պաշտպանության և անվտանգության համար անհրաժեշտ է հզոր արդյունաբերություն, բանակի և կյանքի մյուս ոլորտներն ապահովող ռազմարդյունաբերություն, իսկ այդ բոլորն ունենալու համար անհրաժեշտ է բարձրակարգ կրթություն, տեղեկացված և հմտությունների տիրապետող համախմբված հասարակություն»։\nՆա հավելեց, որ հաստատակամ և վստահ են իրենց ծրագրերի իրագործելիության և արդարացիության մեջ։ «Մենք գիտենք՝ ինչպես մեր միակ ռազմավարական դաշնակցի՝ Սփյուռքի հետ թև թևի տված լծվենք մեր երկրի տնտեսության, արդյունաբերության, ռազմարդյունաբերության, գյուղատնտեսության, արտադրական կարողությունների, գիտության, բարձրագույն և հանրակրթական, մշակույթի, ներքին և արտաքին քաղաքական հիմնահարցերի լուծմանը։ Մենք ունենք անհրաժեշտ ձիրքեր, գիտելիք, փորձ ու կարողություն, և մենք Հայաստանը կպատրաստենք թռիչքի, հերթը ձերն է»։\nԴաշինքի երկրորդ համար Լևոն Շիրինյանն էլ ասաց, որ հունիսի 20-ին Հայաստանը ընտրություն է կատարում գողապետության և արդիական, քաղաքակիրթ պետության միջև։ «Դա նշանակում է՝ հայ ժողովրդի առջև կանգնած է  գերբարդ խնդիր։ Կարողանալ տասնամյակների, նույնիսկ հարյուրամյակների զարգացման թերություններ շրջանցել, մերժել, դրական լիցքերը պահպանել և առաջ շարժվել։ Դա է մեր ապագան, դա է քաղաքակիրթ մարդկության, համաշխարհային քաղաքականության մեջ հայ ժողովրդի՝ իր դերի ու նշանակության աստվածային նախատեսումը։ Դա նշանակում է, որ այսօր մենք հստակ պետք է մերժենք գողապետությունը, միաժամանակ ճանապարհ տանք այն ուժերին, որոնք հեղափոխության խնդիրներն ու իդեալները շարժելու ենք առաջ»։\n"
}