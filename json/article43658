{
    "title": "Փաշինյանը՝ պատերազմի օրերին Լևոն Տեր-Պետրոսյանի և Ռոբերտ Քոչարյանի ՌԴ մեկնելու առաջարկի մանրամասների մասին |1lurer.am|",
    "text": "1lurer.am: Ինձ հանդիպման համար դիմել են Արցախի երկրորդ և երրորդ նախագահները՝ Արկադի Ղուկասյանն ու Բակո Սահակյանը և ասել են, որ գաղափար կա, որ Արցախի և Հայաստանի նախկին ու ներկա նախագահների հետ հանդիպում տեղի ունենա, ես ասել եմ, որ համաձայն եմ՝ խորհրդարանում նշեց վարչապետ Նիկոլ Փաշինյանը:\n«Նրանք ստանձնել են, որ կկազմակերպեն նման հանդիպում, հետո ինձ ասել են՝ կա գաղափար, որ նախ՝ ՀՀ առաջին և երկրորդ նախագահները մեկնեն Մոսկվա, հանդիպում ունենան ռուսական էլիտայի ներկայացուցիչների հետ, և վերադարձից հետո տեղի ունենա այդ հանդիպումը: Ես ասել եմ, որ ողջունում եմ գաղափարը և պատրաստ եմ նույնիսկ պետական օդանավը տրամադրել, որպեսզի նրանք մեկնեն: Նրանք գնացել ու վերադարձել են հետևյալ առաջարկով, որ երկու նախագահները ուզում են, որ ես միջնորդեմ՝ ՌԴ նախագահը նրանց ընդունի որպես հատուկ բանագնաց:\nԵս ասել եմ, որ այդտեղ ֆորմատային խնդիրր կա, ես անընդհատ հաղորդակցության մեջ եմ ՌԴ նախագահի հետ, ինքն ինձ կարող է պարզ հարց տալ՝ հիմա դու ի՛նչ ես ուզում ինձ ասել, որ չես կարողանում, և դրա համար անհրաժեշտ է հատուկ բանագնացի ինստիտուտ: Ես առաջարկել եմ իմ տարբերակը, ասել եմ՝ եկեք կազմակերպենք Հայաստանի պաշտոնաթող նախագահների այց ՌԴ պետական մակարդակով, էնտեղ ընդունող կողմը լինի ՌԴ պաշտոնաթող նախագահ Դմիտրի Մեդվեդևը, ով նաև ԱԽ նախագահի տեղակալն է, և այցի շրջանակներում միջնորդենք, որ հանդիպում կկազմակերպի ՌԴ նախագահի և արտգործնախարարի հետ:\nԻրենք այս տարբերակը մերժել են, և անընդունելի է համարվել իրենց համար: Որից հետո ինձ ասել են, որ իրենք առանց ինձ էլ պայմանավորվել են, որ պետք է գնան ՌԴ արտգործնախարարի հետ հանդիպել: Որից հետո հարցրել եմ՝ ի՛նչ եք ուզում, ի՛նչ է մեզնից հասնում: Ասել են, որ պետական աջակցություն ու միջնորդություն են ուզում, որ երկրորդ նախագահի՝ երկրից դուրս գալու հնարավորություն ստեղծվի: Ասել եմ, որ հաշվի առնելով հարցի՝ ազգային անվտանգության հետ կապված լինելը, ինչ հնարավոր է՝ ես կանեմ:  Դրանից հետո Քոչարյանի ՍԵԿՏ-ը (սահմանային հսկողության համակարգ) բացվել է, համենայն դեպս, միասին չեն մեկնել, և ես որևէ այլ տեղեկություն չունեմ»,- նշեց Փաշինյան:\n"
}