{
    "title": "Տիգրան Համասյանը դատապարտել է Թուրքիայի և Ադրբեջանի ռասիստական ու ֆաշիստական գործելաոճը |armenpress.am|",
    "text": "armenpress.am:  Անվանի դաշնակահար Տիգրան Համասյանը դատապարտել է Արցախի և Հայաստանի նկատմամբ լայնածավալ ռազմական գործողություններ սանձազերծած Ադրբեջանի և Թուրքիայի ռասիստական ու ֆաշիստական գործելաոճը: Համասյանը «Ֆեյսբուք»-ի իր էջում նշել է, որ հետևանքների ողջ պատասխանատվությունը մնալու է Ադրբեջանի նախագահ Իլհամ Ալիևի և Թուրքիայի խղճին:\n «Հարգելի ընկերներ, սովորաբար ես չեմ սիրում անել որևէ քաղաքական հայտարարություն, քանի որ իմ աշխատանքն է` համախմբել մարդկանց, սեր տարածել երաժշտության միջոցով: Բայց շատ դժվար է լռել, երբ ամբողջովին զինված Ադրբեջանը իմ հայրենիքը` Հայաստանն է թիրախավորել հարձակվում է խաղաղ և անմեղ բնակչության վրա, կրակում, ռմբակոծում, հրետակոծում: Հայաստանը հենց հիմա ենթարկվում է հարձակման Թուրքիայի կողմից աջակցվող Ադրբեջանից:\nՍեպտեմբերի 27-ի վաղ առավոտյան Ադրբեջանը սկսել է ագրեսիա Արցախի նկատմամբ, թիրախավորելով քաղաքացիական բնակչությանը, կրակ բացելով Ստեփանակերտի և այլ շրջանների ուղղությամբ: Հայաստանը վճռականորեն դատապարտում է այս գործողությունը: Հետևանքների ամբողջ պատասխանատվությունն ընկած է Ադրբեջանի ավտորիտար ռեժիմի վրա, ինչպես նաև Թուրքիայի, որը 4000 վարձկանների է տեղակայել, կարծես ցանկանալով շարունակել Հայոց ցեղասպանությունը»,- գրել է Համասյանը:\nԴաշնակահարը նշել է, որ այս պահին էլ Արցախի սահմանի ողջ երկայնքով մղվում են թեժ մարտեր` Ադրբեջանի մարտավարական գրոհների պատճառով, որոնք հակասում են Ժնևյան կոնվենցիային:\n«Թուրքիայի և Ադրբեջանի հակահայկական հռետորաբանությունը ոչ միայն ռասիստական և ֆաշիստական տարրեր է պարունակում, այլև ցույց է տալիս ցեղասպանական տենդենցներ, և աշխարհը պետք է ուշադրություն դարձնի այս հանգամանքի վրա: Ի հակառակ Հայաստանի, Ադրբեջանը, ավտորիտար ռեժիմը նախընտրում է բռնությունը և պատերազմը և պատրաստ չէ խաղաղ բանակցությունների ու ուրախությամբ պատրաստ է նայել, թե ինչպես են երկու կողմից երիտասարդ զինվորներ զոհվում: Այդ զինվորների արյունը մնալու է Ալիևի խղճին (եթե նա առհասարակ խիղճ ունի) և ես շատ ափսոսում եմ իրենց զինծառայողների համար, որոնք հրաման են կատարում: Հուսով եմ, որ Աստված կների նրանց, որովհետև չգիտեն, թե ինչ են անում: Իմ աղոթքներն ուղղված են բոլոր ընտանիքներին»,- նշել է Տիգրան Համասյանը:\nՀամասյանն իր գրառումը եզրափակել է` «Թուրքիա’, դադարիր օգնել Ադրբեջանին` ներխուժել Արցախ» կոչով:\n"
}