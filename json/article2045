{
    "title": "Պետական մարմինների կողմից մարդկանց, տնտեսավարողներին մատուցվող ծառայությունները կդառնան էլեկտրոնային |armenpress.am|",
    "text": "armenpress.am: Պետական կառավարման ոլորտում թվայնացման ռազմավարություն է մշակվում. քաղաքացիները, տնտեսավարողները մի շարք հարցերով պետական կառավարման մարմինների հետ կառնչվեն էլեկտրոնային տարբերակով, հնարավորինս կբացառվի մարդկային գործոնը: Այս մասին ասաց ՀՀ բարձր տեխնոլոգիական արդյունաբերության փոխնախարար Ստեփան Ծատուրյանը:\n«Պետական կառավարման ոլորտում թվայնացման ուղղությամբ շատ ակտիվ աշխատում ենք ռազմավարության մշակման վրա: Ունենք երեք հիմնասյուներ, առաջինը՝ պետական կառավարումն է, երկրորդը՝ տնտեսությունը, երրորդը՝ հասարակությունը: Ռազմավարությունում զետեղված է մեր քայլերի հաջորդականությունը, խնդիրները, դրանց լուծումները, թե ենթադրենք 5 տարի հետո ինչպիսի զարգացումներ պետք է ունենանք թվայնացման հատվածով: Ամենակարևորը մեր քաղաքացիների կյանքը հեշտացնելու և հանրությանը մատուցվող ծառայությունները էլեկտրոնայնացնելու հատվածն է, որ եթե քաղաքացին պետական ծառայությունների հետ աշխատելու խնդիր ունի, կարողանա մեկ համակարգչից, մեկ սարքից իրեն հուզող խնդիրներով էլեկտրոնային եղանակով դիմել, ստանալ պատասխանը»,-ասաց Ծատուրյանը:\nԱյսինքն՝ մի շարք ծառայություններ, որոնք պետությունը մատուցում է քաղաքացիներին, կդառնան էլեկտրոնային: Մատուցվող որոշ ծառայություններ արդեն քանի տարի է, ինչ էլեկտրոնային են, օրինակ՝ քաղաքացիները հնարավորություն ունեն տարբեր հարցերով գերատեսչությունների դիմումներ գրել հենց էլեկտրոնային եղանակով: Դրանց ցանկն ընդլայնելու, պետական կառավարման համակարգն ավելի թափանցիկ դարձնելու նպատակով էլ մշակվում է ռազմավարությունը: Փոխնախարարը հիշեցրեց՝ այսօր արդեն ՊԵԿ-ի ծառայություններն օնլայն են, տնտեսավարողներն իրենց հաշվետվությունները ներկայացնում են օնլայն տարբերակով: Նախկինում դա արվում էր թղթային տարբերակով, լինում էին բազմաթիվ բողոքներ, մարդկային գործոնի խնդիր կար:\nՇարունակությունը՝ armenpress.am-ում\n"
}