{
    "title": "Ջո Բայդենն ասել է, թե համոզված է իր հաղթանակում\r\n |azatutyun.am|",
    "text": "azatutyun.am: ԱՄՆ նախագահության դեմոկրատական թեկնածու Ջոզեֆ Բայդենն ասել է, թե համոզված է իր հաղթանակում, ընդ որում ընտրիչների ձայների հստակ մեծամասնությամբ, սակայն հարկ է որոշ ժամանակ էլ սպասել, քանի որ քվեների հաշվարկը մի շարք նահանգներում դեռ շարունակվում է:\nԽոսքը փոստով ուղարկված քվեաթերթիկների մասին է: Վերլուծաբանների փոխանցմամբ, փոստով քվեարկողների մեծ մասը Բայդենի աջակիցներ են:\nԴեմոկրատական թեկնածուն գործող հանրապետական նախագահ Դոնալդ Թրամփից աստիճանաբար առաջ է անցնում վերջնական ադյունքի առումով ճակատագրական նշանակություն ունեցող երեք նահանգներում՝ Արիզոնայում, Նևադայում և Փենսիլվանիայում:\nՓորձագետների համոզմամբ, այդ նահանգներում ի պաշտոնե հաղթելու դեպքում Բայդենը կհավաքի ավելի քան 300 ընտրիչների քվեներ, հաղթելու համար անհրաժեշտ է ապահովել 270 քվե:\nՋո Բայդենը նաև համաժողովրդական քվեարկությամբ է առաջ անցել Դոնալդ Թրամփից, նրա օգտին քվեարկել է 74 միլիոն 400 հազար ընտրող, ինչը 4 միլիոնով գերազանցում է գործող նախագահի քվեները: Դա նաև ԱՄՆ պատմության ընթացքում մեկ թեկնածուի օգտին երբևէ տրված քվեների ամենաբարձր ցուցանիշն է:\n"
}