{
    "title": "Արմեն Բիլյանը ցանկացել է կրակել վրաս, Պավել Մանուկյանը թույլ չի տվել. տուժող ոստիկան  |hetq.am|",
    "text": "«Սասնա ծռեր»-ի գործով դատական նիստին այսօր ցուցմունք տվեց գնդի տարածքում 7 օր պատանդ մնացած ոստիկան Գարիկ Մաթևոսյանը: Վերջինս նշեց, որ ամբաստանյալներին ճանաչել է գնդի տարածքում եղած ժամանակ:\nՄաթևոսյանը հայտարարեց. «Արմեն Բիլյանը ցանկացել է կրակել վրաս, Պավել Մանուկյանը թույլ չի տվել»:\nՎերջինս նախաքննության ընթացքում նման ցուցմունք չի տվել: Ի պատասխան Արմեն Բիլյանի պաշտպան Զարուհի Փոստանջյանի հարցի, թե ինչո՞ւ նախկինում այդ հանգամանքի մասին չի հայտնել քննություն իրականացնող մարմնին, Մաթևոսյանը պատասխանեց, որ այդ ժամանակ պատանդ մնալու, իր ազատությունը սահմանափակելու պատճառով գտնվելիս է եղել այնպիսի իրավիճակում, որ չի հիշել այդ հանգամանքը:              \nԱրմեն Բիլյանի հարցին ի պատասխան` Մաթևոսյանը ներկայացրեց իր և Բիլյանի միջև տեղի ունեցած միջադեպի մանրամասները: Ըստ Մաթևոսյանի պատմածի՝ խմբի անդամները ցանկացել են գնդում գտնվող ոստիկանների անձնական մեքենաներն այրել, ինքը Պավել Մանուկյանին խնդրել է նման բան չանել: Ինքը մեկ այլ ոստիկանի՝ Դավիթի մեքենայի ապակին կոտրել է, որպեսզի նրա մեքենան ևս կարողանա տեղաշարժել, որից հետո Բիլյանը ցանկացել է կրակել իր վրա:\nՀարցին՝ ի վերջո մեքենաները դուրս հանե՞լ են գնդից, Մաթևոսյանը դրական պատասխան տվեց: \nՄաթևոսյանն առարկեց, որ գնդի գրավման գործով անցնող տասը անձանց՝ Վարուժան Ավետիսյանի, Պավել Մանուկյանի, Արեգ Կյուրեղյանի, Էդվարդ Գրիգորյանի, Սեդրակ Նազարյանի, Արմեն Բիլյանի, Սմբատ Բարսեղյանի, Մխիթար Ավետիսյանի, Գագիկ Եղիազարյանի և Արայիկ Խանդոյանի նկատմամբ համաներում կիրառվի:\nՆշենք, որ Արայիկ Խանդոյանը գործի քննության ընթացքում մահացել է, սակայն նրա հարազատները ցանկացել են, որպեսզի նրա նկատմամբ մահվան հիմքով քրեական հետապնդումը չդադարեցվի:\nhetq.am\n"
}