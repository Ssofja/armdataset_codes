{
    "title": "Փոխվել է տրանսպորտային միջոցների տեխզննության կարգը․ դիմապակուն կտրոններ չեն փակցվելու\r\n |shantnews.am|",
    "text": "shantnews.am: Փոփոխության է ենթարկվել ավտոմեքենաների տեխնիկական զննության գործընթացը: Այսուհետև մեքենաների դիմապակու վրա տեխզննման կտրոններ չեն փակցվելու, փոխարենը անհրաժեշտ տվյալները կֆիքսվեն հատուկ էլեկտրոնային բազայում։ Նոր կարգով ավտոմեքենաների տեխզննման գործընթացի վերահսկողությունն է ուժեղացվում։ Տարբեր գնահատականներով՝ վթարների մինչև 30 տոկոսը տեղի է ունենում մեքենաների անսարքության պատճառով։\nՆոր փոփոխություններով՝ այսուհետև պարտադիր է դառնում տրանսպորտային միջոցի տեխնիկական զննությունը: Բանկերից կտրոններ ձեռքբերելու անհրաժեշտություն չի լինի, 6 ամսվա ընթացքում Հանրապետությունում կներդրվի տեխնիկական զննության նոր գործընթաց:\n«Երբ տեխզննության հերթական օրը գա, վարորդները դիմելու են տեխզննության կայաններ։ Եթե խախտումներ չեն հայտնաբերվի, տրանսպորտային միջոցը կմուտքագրվի էլեկտրոնային շտեմարան և վարորդներին կտրամադրվի արատորոշման քարտ, որ մեքենան պիտանի է շահագործման»,- պարզաբանումներ է տվել ՀՀ տարածքային կառավարման և ենթակառուցվածքների նախարարության ավտոմոբիլային տրանսպորտի քաղաքականության բաժնի պետ Արման Կարապետյանը։\nՆոր կարգը, ըստ նախարարության, պատասխանատուին թույլ կտա ավտոմեքենաների տեխնիկական զննության վերահսկելիությունն ապահովել։ Տեխզննման կայաններում սրանով կբացառվեն ձևական  գործողությունները։ Հանրապետությունում այս պահին գործում է 50 կայան։\n«Մինչև 4 տարվա արտադրության ավտոմեքենաները տեխնիկական զննության չեն ներկայացվի, 4-10 տարեկան տրանսպորտային միջոցները կներկայանան երկու տարին մեկ անգամ, իսկ 10 տարին լրանալուց հետո՝ յուրաքանչյուր տարի»,- նշել է Արման Կարապետյանը։\n"
}