{
    "title": "Պիտի բոլոր քայլերը ձեռնարկենք՝ արդյունաբերությունն սպասարկելու անհրաժեշտ կոմունիկացիաներ ունենալու համար. վարչապետը ներկայացրել է ԲՏԱ նորանշանակ նախարարին",
    "text": "Վարչապետ Նիկոլ Փաշինյանն այցելել է բարձր տեխնոլոգիական արդյունաբերության նախարարություն և աշխատակազմին ներկայացրել նորանշանակ նախարար Վահագն Խաչատուրյանին:\nԿառավարության ղեկավարը նախ շնորհակալություն է հայտնել Հայկ Չոբանյանին՝ նախարարի պաշտոնում իր գործունեության համար՝ ընդգծելով, որ վերջինիս հետ կքննարկեն հետագա համագործակցության ճիշտ և արդյունավետ ձևաչափ գտնելու հարցը:\nՆիկոլ Փաշինյանն այնուհետև շնորհավորել է Վահագն Խաչատուրյանին՝ բարձր տեխնոլոգիական արդյունաբերության նախարարի պաշտոնն ստանձնելու կապակցությամբ և խոսել նշանակման հետ կապված մամուլում հնչած արձագանքների մասին. «Պարոն Խաչատուրյանն այն սերնդի ներկայացուցիչն է, ովքեր Կարեն Դեմիրճյանի առաջնորդության ժամանակներում անմիջական մասնակցություն են ունեցել Հայաստանի արդյունաբերականացմանը: Եվ ուզում եմ ընդգծել այս համատեքստը, որ խորհրդային ժամանակներում՝ 70-ականներին և 80-ականներին, Հայաստանի Հանրապետությունը, իրոք, այն ժամանակվա չափանիշներով եղել է բարձր արդյունաբերական երկիր»:\nՎարչապետի խոսքով՝ չնայած այսօրվա միջավայրն էականորեն տարբերվում է այն ժամանակվա միջավայրից, այնուամենայնիվ նախարարության ստեղծման նպատակը եղել է նաև Հայաստանը բարձր արդյունաբերական երկիր դարձնելը. «Նաև սա է պատճառը, որ կարևորում և առաջնահերթություն ենք համարում մեզ համար տարածաշրջանի կոմունիկացիոն ուղիների բացման օրակարգը և պիտի բոլոր քայլերը հետևողականորեն ձեռնարկենք, որպեսզի Հայաստանի ապաշրջափակումը հաղթահարենք և կարողանանք, իսկապես, արդյունաբերությունն սպասարկելու համար անհրաժեշտ կոմունիկացիաներ ունենալ: Խոսքը երկաթուղու մասին է, որը Հայաստանին կկապի արտաքին աշխարհին բոլոր ուղղություններով: Իհարկե, հասկանալի է, որ սա ոչ միայն բարձր տեխնոլոգիական արդյունաբերության նախարարության օրակարգն է, դա ամբողջ կառավարության և մեր պետական համակարգի օրակարգն է:\nՆաև հույս ունեմ, որ 21-րդ դարում ի հայտ եկած տեխնոլոգիական նոր ուղղությունները՝ թվային և տեղեկատվական տեխնոլոգիաների զարգացումն ու ոլորտի բավական լավ դինամիկան, որ մենք այսօր ունենք Հայաստանում, այդ ամենը նախարարը կկարողանա համադրել և ոլորտի առաջամարտիկներին համախմբել նախարարության շուրջ, ընթանալ արդյունավետ քայլերով դեպի այդ նպատակի իրագործումը»:\nՆիկոլ Փաշինյանը կարևորել է կատարված աշխատանքի շարունակականության ու ժառանգականության ապահովման սկզբունքը. «Բնականաբար, յուրաքանչյուր գործիչ, յուրաքանչյուր պաշտոնյա ունի նաև իր անհատական մոտեցումը, անհատական ձեռագիրը: Բայց նաև կարևոր եմ համարում, որ կառավարության քաղաքականությունն այս ոլորտում լինի շարունակական, և մենք կարողանանք նույն ուղղությամբ շարժվել՝ ավելի արդյունավետ, ավելի մեծ քայլերով և օրակարգը հարստացնել ու ավելի նպատակաուղղված դարձնել մեր գործողությունները»:\nՀայկ Չոբանյանն իր խոսքում նշել է, որ այս ամիսների ընթացքում նախարարության աշխատակազմին հաջողվել է ձևակերպել հիմնական սկզբունքներն ու ռազմավարական ուղղությունները, որոնք հենված են մի քանի կարևոր սյուների վրա: «Առաջինը՝ Հայաստանի ապագան, հաջողությունը և հաղթանակը մեծապես պայմանավորված է հենց բարձր տեխնոլոգիական արդյունաբերության ոլորտով։ Այդ ոլորտի ներկայացուցիչները՝ նախարարությունից, խոշոր ձեռնարկություններից, մեր խոշոր ձեռներեցներից մինչև ստարտափներ և դպրոցահասակ երեխաներ, ովքեր երազանքով ինժեներությամբ են զբաղվում և իրենց ապագան կերտում, այդ մարդկանցից ու բոլորից է իրականում կախված, և նախարարությունը պետք է իր առաջնորդությունն անի այդ կոնտեքստում»։\nԿարևորելով սփյուռքի, հատկապես՝ տեխնոլոգիական համայնքի էական ու հանգուցային նշանակությունը Հայաստանի բարձր տեխնոլոգիական ոլորտում, Հայկ Չոբանյանը նշել է. «Մենք այս ոլորտը դիտարկում ենք և այս ամիսների ընթացքում քննարկել ենք որպես ոչ միայն հայաստանյան, այլև համահայկական ոլորտ, և դա ևս պայմանավորված է սփյուռքի մեծ դերակատարությամբ, որովհետև մեր ձեռնարկությունների մեծ մասը կա՛մ սփյուռքի մասնակցություն ունեն, կա՛մ գլխամասերը գտնվում են սփյուռքում, մասնաճյուղերը՝ Հայաստանում, և անհնար է առանց այս մոտեցման առաջ գնալ մեծ հաջողությունների հասնելու համար»:\nԲարձր տեխնոլոգիական արդյունաբերության նորանշանակ նախարար Վահագն Խաչատուրյանը նախ շնորհակալություն է հայտնել վարչապետ Նիկոլ Փաշինյանին՝ վստահության համար և նշել. «Ես հասկանում եմ, թե ինչ պատասխանատու աշխատանքի եմ անցել և, թե ինչ սպասելիքներ կան։ Բոլորս հնարավորություն ունենք մասնակցել Հայաստանի Հանրապետության զարգացմանը։ Իմ նախկին գործունեությունն ուղղված է եղել միայն դրան՝ անկախ նրանից, թե ես ինչ կարգավիճակով եմ եղել։ Այժմ այն կարգավիճակում, որում հայտնվել եմ, շատ ավելի պատասխանատվություն եմ զգում։ Եվ այն սպասելիքները, որոնք ունի Կառավարությունն իր ծրագրերում, և այն սպասելիքները, որ հասարակությունն ունի Հայաստանի Հանրապետության Կառավարությունից, մենք ուղղակի պարտավոր ենք դրանք իրականացնել:\nԵս փնտրում էի, թե Հայաստանի Հանրապետությունն ինչով կարող է աշխարհում հանդես գալ: Ի վերջո, հենց ինդուստրիալիզացիան կամ արդյունաբերացումը, այդպես ձևակերպեմ, այն ուղղությունն է, որով մենք կարող ենք աշխարհին ներկայանալ նորովի։ Եվ ոչ թե հույս եմ հայտնում, այլ ուղղակի պարտավոր ենք, և համոզված եմ, որ մենք պետք է հաջողություն ունենանք»:\nՎահագն Խաչատուրյանի հավաստմամբ՝ Կառավարության բոլոր ռազմավարական ծրագրերը շարունակական կլինեն և այն, ինչ արվել է նախկին ղեկավարության ժամանակաշրջանում, Կառավարության աջակցությամբ կշարունակվեն և կհասցվեն իրենց հանգրվանին:\nԱմփոփելով՝ վարչապետ Նիկոլ Փաշինյանը ևս մի քանի դիտարկում է կատարել՝ կապված աշխատատեղերի համալրման, մասնագետների վերապատրաստման, միջոլորտային համագործակցության հետ:\n"
}