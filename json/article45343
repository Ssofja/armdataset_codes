{
    "title": "Կորոնավիրուսի դեպքերի թիվն աշխարհում անցավ 29,2 միլիոնը, մահվան դեպքերինը՝ 928 հազարը, բուժվել է մոտ 19,9 միլիոն մարդ |azatutyun.am|",
    "text": "azatutyun.am: Կորոնավիրուսով վարակվածների թիվն աշխարհում անցավ 29,2 միլիոնը, մահվան դեպքերինը՝ 928 հազարը, բուժվածների թիվը մոտենում է 19,9 միլիոնին, վկայում են ԱՄՆ Ջոնս Հոփքինսի համալսարանի հրապարակած տվյալները:\nԸստ Առողջապահության համաշխարհային կազմակերպության (ԱՀԿ)՝ կորոնավիրուսի դեպքերի թվի աճը աշխարհում վերադառնում է ռեկորդային մակարդակի, բայց առայժմ միայն Իսրայելն է վերադառնում խիստ սահմանափակումների:\nԵրկուշաբթի օրը ներկայացվեց ՄԱԿ-ի կողմից հովանավորվող «Աշխարհը շփոթության մեջ է» զեկույցը: Դրա հեղինակները պնդում են, մասնավորապես, որ նման համաճարակների դեմ հաջող պայքարելու համար անհրաժեշտ է ոչ թե կարգավորել ռեստորանների աշխատանքը, այլ գլոբալ մակարդակով փոխել ամբողջ համակարգը:\nԱվստրիան և Չեխիան արդեն հայտարարել են վարակի երկրորդ ալիքի մասին:\nԻսրայելն առաջին երկիրն է աշխարհում, որը վերադարձնում է կարանտինային կոշտ միջոցները, այդ թվում՝ բոլոր ձեռնարկությունների փակում՝ բացի խիստ անհրաժեշտություն ներկայացնողներից, մարդկանց տեղաշարժի սահմանափակում:\nՄինչդեռ այլ երկրների ղեկավարները ձգտում են խուսափել նոր սահմանափակումներց:\nՄԱԿ-ի փորձագետներն աշխարհին կոչ են անում համակարգային փոփոխությունների, որոնք արդյունավետորեն կդիմակայեն համաճարակներին: Հաջող պայքարի բանաձևը, ըստ նրանց, առաջին հայացքից այնքան էլ դժվար չի թվում՝ պատասխանատու ղեկավարում, քաղաքացիական գիտակցություն, ուժեղ և ճկուն ազգային ու գլոբալ աջակցության համակարգեր և համարժեք կայուն ներդրումներ, և որ ամենակարևորն է՝ ճիշտ կայացված որոշումներ ու դրանց ժամանակին իրականացում:\n"
}