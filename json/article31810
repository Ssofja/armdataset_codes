{
    "title": "Մեկնարկել են ոռոգման համակարգերի մաքրման և վերանորոգման աշխատանքները",
    "text": "Ոռոգման շրջանին  ընդառաջ՝ հանրապետությունում մեկնարկել են ջրանցքների  մաքրման և պոմպակայանների նորոգման  լայնածավալ աշխատանքներ:   Այս մասին տեղեկացնում են ՀՀ տարածքային կառավարման և ենթակառուցվածքների նախարարություն Հասարակայնության հետ կապերի բաժնից։\nՄաքրման  աշխատանքներն առաջնահերթության կարգով իրականացվում են Արմավիրի և Արարատի մարզերում՝ հաշվի առնելով այս մարզերում ոռոգման շրջանի վաղ մեկնարկը:\nՏԿԵՆ ջրային կոմիտեի,  «Ջրառ» ՓԲ ընկերության  և ջրօգտագործող ընկերությունների ջանքերով  կենցաղային, շինարարական աղբից  մաքրվել և վերականգնվել են   ջրամատակարարման համակարգերի  շուրջ 4500 կիլոմետր երկարությամբ հատված: Մաքրվում է Արաքս գետից սնվող մայր ջրանցքը:«Ջրառ» ՓԲ ընկերության  կողմից մաքրման և վերանորոգման աշխատանքներ  են իրականացվում Արզնի-Շամիրամ, Ստորին Հրազդան, Արտաշատի, Թալինի, Արմավիրի մայր ջրանցքներում, Քասախի ոռոգման համակարգում, ինչպես նաև Մխչյանի, Ռանչպարի, Ազատի քառաստիճան, Ակնալճի պոմպակայաններում:\nՈռոգման շրջանի մեկնարկին Արմավիրի և Արարատի մարզերում գործող  ոռոգման համակարգերը լիովին պատրաստ կլինեն անխափան ջուր մատակարարել գյուղացիական տնտեսություններին:\nՀավելենք, որ ՏԿԵՆ ջրային կոմիտեն ընթացիկ գյուղատնտեսական տարում   նախատեսել  է հանրապետությունում անցած տարվա համեմատությամբ  3000 հա  ավելացնել ոռոգելի  տարածքները: Արփա-Սևան թունելով արդեն իսկ Սևան է տեղափոխվել  34 մլն  567 հազար խմ ջուր՝  նախորդ տարվա նույն ժամանակահատվածի 26. 5 մլն խմ փոխարեն:\n"
}