{
    "title": "ՀՀ-ից թռիչքների 8 նոր ուղղություն է հաստատվել․ Ռևազյան |panarmenian.net|",
    "text": "panarmenian.net։ Իռլանդական Ryanair ավիաընկերության բացած նոր ուղղություններին գումարվում են նաև ռուսական Azimuth ավիաընկերության կողմից բացվելիք նոր չվերթը՝ դեպի Կալուգա: Այս մասին, կառավարության նիստի ժամանակ ասել է Քաղավիացիայի կոմիտեի ղեկավար Տաթևիկ Ռևազյանը՝ հավելելով, որ սա ռուսական շուկայի վրա ևս ազդեցություն է ունենալու:\nՎերջին 12 ամսվա ընթացքում նոր ուղղություններ սպասարկող ավիաընկերություններին «օդի տուրքից» ազատելու նախագծի քննարկման ժամանակ Ռևազյանը նաև հայտնել է, որ Հայաստանից նոր ուղղություն է բացելու նաև AirBaltic-ը: «Ընդհանրապես, 8 հաստատված նոր ուղղություն ունենք, բայց նախատեսում ենք, որ 10-ից ավել կլինեն մինչև ամառային սեզոնի բացումը»,- ասել է Ռևազյանը՝ ավելացնելով,- Azimuth-ն արդեն դիմել է, չվերթները սկսելու են դեկտեմբերի 14-ից»:\nՔաղավիացիայի կոմիտեի նախագահի խոսքով՝ միաժամանակ Ryanair ավիաընկերությունը արդեն հաստատված 4 ուղղությունների հետ միասին, նախատեսում է 2-3 ուղղություն ավելացնել մինչև ամառ:\nՏարածքային կառավարման և ենթակառուցվածքների նախարար Սուրեն Պապիկյանն էլ հավելել է, որ այս պահի դրությամբ 11-12 մլրդ դրամ մուտք է ապահովվում պետբյուջե «օդի տուրքից», սակայն կան հիմնավորումներ, որ արտոնություն տրամադրելուց հետո դրական ազդեցություն կլինի:Պապիկյանը նշել է, որ տեղական շուկայում ևս հետարքրություն կա, 10-ից ավելի նոր ուղղությունների մասին է խոսքը, բայց դրանք դեռ պետք է քննարկվեն:\nՎարչապետ Նիկոլ Փաշինյանն ասել է, որ սա էական ազդեցություն է ունենալու երկրում ավիատոմսերի գնագոյացման և տնտեսական ակտիվության զարգացման առումով՝ հիշեցնելով, որ վիճակագրության համաձայն՝ ներդրողների համար կարևոր է ներդրումներ անելիս տեսնել՝ այդ երկիր իրենց երկրից ուղիղ չվերթ կա, թե ոչ: Ամփոփելով քննարկումը՝ Փաշինյանն նշել է, թե եթե այս ամենը իրականություն դառնա, ավիափոխադրումների ոլորտում հեղափոխություն կլինի:\n"
}