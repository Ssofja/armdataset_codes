{
    "title": "Հույս ունենք, որ ապրիլի կեսերից, մայիսի սկզբից ամբողջապես վերադառնալու ենք մեր  բնականոն կյանքին․ Տիգրան Ավինյան",
    "text": "Այսօր հրավիրված մամուլի ասուլիսի ժամանակ ՀՀ պարետ, փոխվարչապետ Տիգրան Ավինյանը նշեց, որ սահմանափակումները ևս 10 օրով երկարաձգելը թույլ է տալու ամբողջապես ծավալել կանխարգելման ու մեկուսացման աշխատանքները։\n«Մեր նպատակն է այս տեխնոլոգիաները հնարավորինս զարգացնելուն համահունչ ավելացնել թեստավորման քանակները և հնարավորինս նվազեցնել սահմանափակումները»,- ասաց նա։\nՏիգրան Ավինյանի խոսքով՝  այս շաբաթվա սահմանափակումները ամենացայտուն կերպով տեսանելի են եղել կիրակի օրը։ Այդ օրը գրանցվել է բացառիկ ցուցանիշ մարդկանց տեղաշարժի առումով, որը, ըստ Ավինյանի, վարակի տարածման կանխարգելման  առումով շատ դրական դեր ունի։\n«Մենք ունենք մի հավելված, որի միջոցով ինքնամեկուսացված անձին գալու է sms հաղորդագրություն, որը պարունակելու  է հղում։ Հղմանը սեղմելով՝ անձը պետք է հաստատի, որ դա ինքն է, դեմքը ճանաչելու գործիք կա, սմարթֆոններով կարող է ապահովվել։ Նաև մարդու տեղադիրքն ուղարկվելու է համակարգին»,- ասաց նա։։\nԱվինյանի խոսքով՝ սա գործիքներից մեկն է, որով պետք է խստագույնս պահպանվի ինքնամեկուսացման ռեժիմը։\n«Հույս ունենք, որ ապրիլի կեսերից, մայիսի սկզբից մենք ամբողջապես վերադառնալու ենք մեր  բնականոն կյանքին, եթե շղթաների կանխարգելման և անձնանց մեկուսացման աշխատանքները կարողանանք իդեալական իրականացնել»,- ասաց նա։\n"
}