{
    "title": "Չորս անչափահասի մահվան ելքով ավտովթարի դեպքի առթիվ հարուցվել է քրեական գործ",
    "text": "ՀՀ քննչական կոմիտեի Արագածոտնի մարզային քննչական վարչության Թալինի քննչական բաժնում քննություն է տարվում՝ 4 անձի մահվան ելքով ավտովթարի հանգամանքները պարզելու ուղղությամբ: Այս մասին հայտնեցին ՀՀ քննչական կոմիտեի տեղեկատվության և հասարակայնության հետ կապերի բաժնից:\n2020 թվականի մարտի 14-ին՝ ժամը 19:00-ի սահմաններում, Արագածոտնի մարզի Թալին քաղաքի անչափահաս բնակիչը՝ ծնված 2006թ., իր վարած «Օպել» մակնիշի ավտոմեքենայով Թալին քաղաքի ուղղությամբ երթևեկելիս, Երևան-Գյումրի ավտոճանապարհի 67-րդ կմ հատվածում դուրս է եկել ճանապարհի երթևեկելի ուղեմասից ձախ, բախվել դաշտամիջյան քարերին՝ վթարի ենթարկվել, որի հետևանքով ավտոմեքենայում գտնվող 4 անչափահաս ուղևորներին անզգուշությամբ պատճառվել է մահ, իսկ վարորդը՝ մարմնական վնասվածքներով, տեղափոխվել է բժշկական կենտրոն:\nԴեպքի առթիվ նույն օրը ՀՀ քննչական կոմիտեի Արագածոտնի մարզային քննչական վարչության Թալինի քննչական բաժնում հարուցվել է քրեական գործ՝ ՀՀ քրեական  օրենսգրքի 242-րդ հոդվածի (ճանապարհային երթևեկության անվտանգության ապահովմանն ուղղված պահանջները կամ ճանապարհային երթևեկության կամ տրանսպորտային միջոցների շահագործման կանոնները խախտելը) 3-րդ մասով:\nԿատարվում է նախաքննություն:\n"
}