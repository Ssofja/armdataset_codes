{
    "title": "Հոկտեմբերի առաջին կիրակին կնշվի որպես Ազգային փոքրամասնությունների օր. ԱԺ-ն ամբողջությամբ ընդունեց նախագիծը |armtimes.com|",
    "text": "armtimes.com: Ազգային ժողովը երկրորդ ընթերցմամբ և ամբողջությամբ ընդունեց «Տոների և հիշատակի մասին» օրենքում լրացում կատարելու նախագիծը, որով հոկտեմբերի առաջին կիրակին կնշվի որպես Ազգային փոքրամասնությունների օր:\nՆախագծի հեղինակը «Իմ քայլը» խմբակցության պատգամավոր, ազգությամբ եզդի  Ռուստամ Բաքոյանն է:\nՆախագծի առաջին ընթերցմամբ քննարկման ժամանակ նախատեսվում էր ազգային փոքրամասնությունների օր հռչակել սեպտեմբերի վերջին շաբաթ օրը:\nԲաքոյանը, սակայն, երկրորդ ընթերցմամբ քննարկմանը ասել էր, որ  7 տարին մեկ սեպտեմբերի 27-ը կարող է համընկնել սեպտեմբերի վերջին շաբաթ օրվա հետ. դրանով էր պայմանավորված առաջարկվող փոփոխությունը: «Իսկ ՀՀ քաղաքացիները, այդ թվում՝ ազգային փոքրամասնությունների ներկայացուցիչները, երբեք չեն կարողանա նշել որպես տոն՝ մինչև մենք չունենանք համապատասխան հաղթանակ»:\nՆախագիծն ընդունվեց 115 կողմ, 0 դեմ ձայների հարաբերակցությամբ:\n"
}