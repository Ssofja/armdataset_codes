{
    "title": "Քննարկվել է լիզինգի պետաջակցության ծրագրերի բարելավման հնարավորությունը",
    "text": "ՀՀ էկոնոմիկայի նախարարի տեղակալ Արման Խոջոյանը հանդիպում է ունեցել  ֆինանսական կառույցների ներկայացուցիչների հետ` գյուղատնտեսական տեխնիկայի և ագրոպարենային ոլորտի սարքավորումների ֆինանսական վարձակալության՝ լիզինգի պետական աջակցության ծրագրերի ընթացքը քննարկելու նպատակով: Այս մասին հայտնում են Էկոնոմիկայի նախարարությունից:\nԱրման Խոջոյանը նշել է, որ լիզինգի ծրագրերի նկատմամբ ֆերմերները ցուցաբերում են բավական մեծ հետաքրքրություն, ինչի մասին է վկայում տարեցտարի այս ծրագրերի շահառուների թվի և ձեռք բերվող գյուղտեխնիկայի ու ագրոպարենային սարքավորումների համար տրամադրվող լիզինգի գումարի ավելացումը։\nՓոխնախարարի տեղեկացմամբ՝ ագրոպարենային ոլորտի սարքավորումների լիզինգի պետական ծրագրով մեկնարկային 2018 թվականին տրամադրվել է շուրջ 30 մլն դրամի լիզինգ, 2019 թվականին՝ 2.7 մլրդ դրամի, իսկ 2020 թվականի նոյեմբերի 30-ի դրությամբ հաստատվել է ավելի քան 5 մլրդ դրամի լիզինգի հայտ:\nՓոխնախարարը նշել է նաև, որ լիզինգի մյուս՝ գյուղտեխնիկայի ֆինանսական վարձակալության ծրագրի շրջանակում 2018 թվականին տրամադրվել է շուրջ 882 մլն դրամ, 2019 թվականին՝ շուրջ 1.7 մլրդ դրամ, իսկ 2020 թ․հունվար-հոկտեմբեր ամիսների ընթացքում այդ ցուցանիշն արդեն իսկ կազմել է շուրջ 2․4 մլրդ դրամ։\n«Հաշվի առնելով քաղաքացիների կողմից ներկայացվող առաջարկները՝ մենք նպատակ ենք դրել վերանայել ու լրամշակել այս ծրագրերը՝ միաժամանակ նկատի ունենալով, որ յուրաքանչյուր փոփոխություն պետք է ընդունելի լինի նաև ծրագրերին մասնակից ֆինանսական կառույցների համար», - նշել է Արման Խոջոյանը։\nՀանդիպման ընթացքում քննարկվել են լիզինգի ծրագրերի հավանական շահառուների կողմից բարձրացվող հարցերը, ներկայացվել են առաջարկներ ծրագրերի բարելավման վերաբերյալ։\nՕրակարգային թեմաներից էին ծրագրի շրջանակներում ձեռքբերվող որոշ սարքավորումների արժեքների սահմանաչափի ավելացման, ծրագրով տրամադրվող սարքավորումների ցանկի ընդլայնման, մինչև 2020 թվականի դեկտեմբերի 31-ը ծրագրերով սահմանված արտոնյալ պայմանների երկարաձգման հնարավորությունը, ծրագրերին մասնակցող կառույցների ֆինանսական ռիսկերի նվազեցման մեխանիզմների օգտագործումը և ծրագրերի այլ դրույթներին վերաբերող մի շարք այլ հարցեր։\nԱրման Խոջոյանը ներկաներին հավաստիացրել է, որ էկոնոմիկայի նախարարությունը պատրաստ է քննարկել և մանրամասն ուսումնասիրել յուրաքանչյուր առաջարկ, որն ուղղված կլինի այս և պետական աջակցության այլ ծրագրերի բարեհաջող իրագործմանը։\n"
}