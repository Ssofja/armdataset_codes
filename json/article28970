{
    "title": "Վրաստանի մերձափնյա տարածքում Սև ծովի ջրի որակը վատացել է |shantnews.am|",
    "text": "shantnews.am։ Սև ծովի ափին, Աջարիայի ամբողջ տարածքում թույլատրվում է լողալ: Այս մասին գրված է ծովային մանրէաբանական լաբորատոր հետազոտության մեջ, որը յուրաքանչյուր 10 օրվա ընթացքում հրապարակում է Աջարիայի շրջակա միջավայրի պահպանության վարչությունը:\nՎարչությունն այսօր հրապարակել է հուլիսի 25-ին արված ծովային հետազոտության արդյունքները: Հետազոտությունը ցույց է տվել, որ ջրում բակտերիաների առկայությամբ ամենաաղտոտվածը Բարցխանի բնակավայրի տարածքում է և հասնում է 9 000-ի, մինչդեռ հունիսին, նույն հետազոտությունների համաձայն, այս ցուցանիշը նույն տարածքում 7 000 էր:Աջարիայի ափին ծովային ջուրն ամենամաքուրն է Գոնիոյի և Կվարիաթիի ափերին, ինչպես նաև Մախինջաուրի և Մծվանե Կոնցխի հատվածներում, իսկ ամենաաղտոտվածը՝ Բարցխանի և Թամարի բնակավայրերի ափերն են:Նշենք՝ այս ուսումնասիրությունը սահմանում է ծովային ջրերում հիվանդություն առաջացնող բակտերիաների և վիրուսների քանակի նորման: Աղտոտման ամենաբարձր մակարդակը 10 հազար է: Եթե այդ թիվը գերազանցվի, ապա ծովի ջուրը վտանգավոր կլինի առողջության համար:\n"
}