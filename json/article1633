{
    "title": "Կես տրիլիոն եվրո՝ վարակից տուժած ԵՄ տնտեսությանը |azatutyun.am|",
    "text": "azatutyun.am: Եվրամիության ֆինանսների նախարարները երեկ հաստատել են կորոնավիրուսի համավարակի արդյունքում կաթվածահար եղած եվրոպական տնտեսությունը խթանելու համար կես տրիլիոն եվրո տրամադրելու ծրագիրը:\nԲանակցությունները երկար են տևել, դրանց ընթացքում ի հայտ են եկել եվրոյի գոտու մի շարք երկրների միջև առկա սուր տարաձայնությունները:\n500 միլիարդ եվրոն պետք է հատկացվի աշխատողներին, գործարարներին և պետություններին օգնելու համար:\nԵվրամիության տնտեսության հարցերով հանձնակատար Պաոլո Ջենտիլիոնին բանակցություններից հետո Թվիթերում գրել է, որ «նախարարները հաստատել են առողջապահության համակարգերին, պահուստային ֆոնդերին, բիզնեսի լիկվիդայնությանը և վերականգնման ծրագրերին աննախադեպ ծավալով սատարելու փաթեթը»:\nԿես տրիլիոն եվրոյից 240 միլիարդը որպես էժան վարկ կհատկացվի կորոնավիրուսի պատճառով սնանկացման շեմին հայտնված ընկերություններին, մեծ պարտքեր ունեցող երկրներին՝ մասնավորապես Իտալիային և Իսպանիային:\nՍակայն հաստատված փաթեթում չկա coronabond-եր՝ «կորոնավիրուսային պարտատոմսեր» թողարկելու առաջարկը, որի աջակիցներն են առավելապես տուժած երկրները՝ Իտալիան, Իսպանիան և Ֆրանսիան:\nԱյդ առաջարկը մերժել են ավելի հարուստ երկրները՝ Գերմանիան, Նիդերլանդները և Ավստրիան:\n"
}