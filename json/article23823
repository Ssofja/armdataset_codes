{
    "title": "Կոտայքի մարզպետը Ծաղկաձորի ճոպանուղին Ազգային օլիմպիական կոմիտեից հետ վերցնելու փաթեթ է պատրաստել |hetq.am|",
    "text": "Կոտայքի մարզպետ Ռոմանոս Պետրոսյանը Ծաղկաձորի ճոպանուղին Հայաստանի ազգային օլիմպիական կոմիտեից հետ վերցնելու փաթեթ է պատրաստել։ Այն պատրաստվում է ներկայացնել Կառավարություն, սակայն սպասում է, որ Դատախազությունը ճոպանուղում ուսումնասիրություններն ավարտի։\nՊետրոսյանը ճոպանուղու գործունեության ուսումնասիրության արդյունքում պարզել է, որ Օլիմպիական կոմիտեն 14 տարի իր զբաղեցրած շենք-շինությունների գույքահարկը չի վճարել, օգտվել է «Հրազդանի բժշկական կենտրոն»-ի շտապօգնության ծառայություններից, սակայն դրանց դիմաց չի վճարել։\n«Ծաղկաձորի ճոպանուղին տուրիստական ինդուստրիայում բավականին կարևորագույն օբյեկտ է, եթե չասեմ Հայաստանի, ապա առնվազն Կոտայքի մարզի համար։ Ես մտահոգություն եմ հայտնել, որ Ծաղկաձորի ճոպանուղու նման կարևոր տուրիստական և ռազմավարական նշանակության օբյեկտի կառավարման հետ խնդիր կա։ Այդ կառավարումն առավել արդյունավետ կլինի կազմակերպել և դրա գեներացած շահույթները կտեղաբաշխվեն համայնքում և մարզում։\nԹեկուզ և՝ միջազգային, մասնավոր կամ տենդերով հաղթած օպերատորի կառավարմանը հանձնելով։ Գուցե և համայնքը կարող է ինքը վերցնել դրա տնօրինումը և կոնսորցիում համաձայնագրով կառավարման հանձնի միջազգային օպերատորին»,- «Հետքի» հետ զրույցում նշեց Ռոմանոս Պետրոսյանը։\nՄարզպետը ներկայացրեց ճոպանուղու՝ Ազգային օլիմպիկական կոմիտեին անցնելու գործընթացը։ Ասաց՝ կառավարությունը 2004 թվականին որոշել է Ֆիզիկական կուլտուրայի և սպորտի պետական կոմիտեից հետ վերցնել Ծաղկաձորի ճոպանուղին և այն անվարձահատույց, անժամկետ կարգով փոխանցել Հայաստանի ազգային օլիմպիական կոմիտեին, որն էլ իր հերթին ճոպանուղին վարձակալությամբ է տրամադրել «Լեռատուր» ՍՊԸ-ին։\n2004 թվականի որոշմամբ՝ կոմիտեին, բացի ճոպանուղուց, փոխանցվել է նաև շուրջ 605 հա հողատարածք․«Քանի որ Օլիմպիական կոմիտեն հանդիսանում է իրավաբանական անձանց միավորում, կարծում եմ՝ շահույթ հետապնդելու գործունեություն չպետք է որ իրականացնի։ Այդ իսկ պատճառով, հիմնել է դուստր ձեռնարկություն՝ «Լեռնատուր» ՍՊԸ-ն, որի 50 տոկոս բաժնետերը հենց ինքն է, մյուսի 50 %-ը մինչ վերջերս տնօրինում էր «Հեսպեր Վենչըրս» ընկերությունը, որը գրանցված էր ԱՄՆ-ում։ Չնայած իմ տեղեկություններով՝ վերջին շրջանում ընկերության սեփանակատերը փոխվել է, ֆիզիկական անձ է, որը Կոտայքի մարզի բնակիչ է նաև, Օլիմպիական կոմիտեի նախագահի (Գագիկ Ծառուկյան-հեղ․) մերձավորներից մեկը»,- նշեց Ռոմանոս Պետրոսյանը։\nՄարզպետն ընդգծում է, որ չնայած ճոպանուղին տրամադրվել է Ազգային օլիմպիական կոմիտեին, սակայն հասարակության մոտ թյուրըմբռնում կա, որ այն պատկանում է ԱԺ պատգամավոր Գագիկ Ծառուկյանին։\nԿոտայքի մարզպետը նաև պարզել է, որ Հայաստանի ազգային օլիմպիական կոմիտեն 2004 թվականից մինչ 2018 թվականի դեկտեմբեր իրեն հանձնված շենք-շինությունների գույքահարկը չի վճարել։\nՌոմանոս Պետրոսյանը դեկտեմբերին պաշտոնական հարցումներ է հղել՝ կոմիտեից հետաքրքրվելով, թե ինչու համայնքին գույքահարկ չեն վճարել, և առհասարակ ինչպես է ճոպանուղին տնօրինում Օլիմպիական կոմիտեն։ Այս գործընթացից հետո Օլիմպիական կոմիտեն Ծաղկաձորի համայնքապետարանին է վճարել 8 միլիոն դրամ գույքահարկ՝ 2012-2018 թվականների վճարը։ Այդ գումարից 3 միլիոն դրամը եղել է գույքահարկը, իսկ 5 միլիոն դրամը՝ չվճարված գույքահարկի տույժ-տուգանքները։\nՊետրոսյանը Ծաղկաձորի համայնքապետարանից պարզաբանում է պահաջել՝ ինչու է Օլիմպիական կոմիտեն գույքահարկի վճարները մարել միայն 2012 թվականից սկսած․«Համայնքն էլ Օլիմպիական կոմիտեից է պարզաբանում պահանջել, որտեղից պարզաբանել են, որ մինչ 2008 թվական գույքահարկի վճարները վճարման ենթակա չեն, քանի որ կա օրենսդրական կարգավորում, որով ազատվել են այդ վճարումից, իսկ 2008-2012 թվականների չվճարման հիմքում ինչ-որ ֆիզիկական անձի՝ գույքահարկից ազատման նախադեպ ունեն։ Բայց ասեմ, համայնքը, իմ առաջարկով, պատրաստվում է մտնել դատարան՝ վիճարկելու այդ 2004-2012 թվականների գույքահարկերի վճարման հարցը»,-ասաց մարզպետը:\nՄարզպետն ամիսներ առաջ նաև պարզել է, որ տարիներ շարունակ ճոպանուղու տարածքում հերթապահություն է կատարել «Հրազդան» բժշկական կենտրոնի շտապօգնության մեքենան և բուժանձնակազմը, սակայն ճոպանուղու տնօրինությունն ու Ազգային օլիմպիական կոմիտեն բուժհաստատությանը որևէ վճարում չեն կատարել։\nԱվելին՝ hetq.am-ում\n"
}