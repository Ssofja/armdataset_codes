{
    "title": "Ջեքի Սփիերը կարևորել է Արցախում ականազերծման ծրագրի իրականացումը |amerikayidzayn.com|",
    "text": "amerikayidzayn.com: ԱՄՆ Կոնգրեսի Ներկայացուցիչների Պալատը երեկ ընդունել է կոնգրեսականներ Սփիեռի, Քոքսի ու Քրիշնամուրթի՝ հատկացումների մասին օրենքում առաջ քաշած փոփոխության նախագիծը: Այն նախատեսում է մինչև 1,4 միլիոն ԱՄՆ դոլար տրամադրել Լեռնային Ղարաբաղում ականազերծում իրականացնելու համար:\nՆախագծի համահեղինակ, հայկական հանձնախմբի համանախագահ, կոնգրեսական Ջեքի Սփիեռն ընդգծել է Լեռնային Ղարաբաղում ականազերծման ծրագրի կարևորությունը:\n«Մեզ հաջողվել է ականազերծել ավելի քան 250 քառակուսի կիլոմետր տարածք Արցախում, դուրս բերել 61 հազար ական, սակայն այստեղ դեռևս առկա է ավելի քան 5.5 քառակուսի կիլոմետր տարածք, որը անհրաժեշտ է մաքրել ականներից»,- տեղեկացրել է կոնգրեսական Սփիեռը:\nՆախքան ընդունումը օրինագծին աջակցություն էին հայտնել ավելի քան 30 կոնգրեսականներ: Ներկայացուցիչների պալատի ընթացակարգային հանձնաժողովը հավանության արժանացրեց փոփոխության օրինագծի ներառումը Հատկացումների մասին օրենքում: Մի շարք այլ օրինագծերի հետ մեկտեղ այն ընդգրկվեց օրենսդրական փաթեթում, որի օգտին քվեարկեց Ներկայացուցիչների պալատը:\nԱյժմ օրենսդրական փոփոխություններն ու Հատկացումների մասին օրենքը կքննարկվեն ԱՄՆ Սենատում: Կոնգրեսական Սփիեռը հույս է հայտնում, որ օրինագիծը վերջնականապես կդառանա օրենք: Նա վստահեցնում է, որ հետևողական աշխատանք է տարվելու այս ուղղությամբ:\n«Մենք շարունակելու ենք աշխատել՝ վստահ լինելու համար, որ փոփոխության այս օրինագիծը կպահպանվի վերջնական օրենքի նախագծում: Կոչ ենք անում մարդկանց զանգահարել իրենց սենատորներին և ընդգծել այս հարցի կարևորությունը»,- նշում է կոնգրեսական Սփիեռը:\nՀիշեցնենք, որ Լեռնային Ղարաբաղում Միացյալ Նահանգների ֆինանսավորմամբ ականազերծման ծրագիրը մեկնարկել էր դեռևևս 1900-ականների վերջում: 2019 թվականին ԱՄՆ վարչակազմը ազդարարեց ծրագրի ավարտի մասին, որն իրականացնում էր HALO Trust բրիտանական կազմակերպությունը: ԱՄՆ պետքարտուղարության և Միջազգային զարգացման գործակալության ներկայացուցիչների համատեղ նամակում ի պատասխան հայկական հանձնախմբի կոնգրեսականնների հարցման ընդգծվել էր, որ տրամադրվող միջոցները կուղղվեն այլ ծրագրերի իրականացմանը, մասնավորապես բնակչությանը խաղաղությանը նախապատրաստելու ծրագրին:\nԿոնգրեսական Սփիեռի կարծիքով, սակայն, դա սխալ տեղեկատվության փոխանակման արդյունք է: Ականազերծումն իրականացնող HALO Trust բրիտանական կազմակերպությունը սկզբում տեղեկացրել էր, որ ԼՂ ականազերծման ծրագիրը կատարված է 99 տոկոսով, սակայն հետագա ուսումնասիրությունները բացահայտել են, որ դեռևս առկա է ավելի քան 5.5 քառակուսի կիլոմետր ականապատված տարածք:\n«Եթե կան ականներ, ուրեմն դրանք պետք է դուրս բերվեն: Մենք հանձն ենք առել ավարտելու այս ծրագիրը և պետք է պահենք մեր խոստումը»,- ասում է կոնգրեսականը:\nԱմերիկահայ կառույցները ողջունել են Ներկայացուցիչների պալատի կողմից օրինագծի ընդունման փաստը՝ երախտագիտություն հայտնելով համահեղինակ Ջեքի Սփիեռին և այլ կոնգրեսկաններին, ովքեր աջակցել են նախագիծը ինչպես դեմոկրատական, այնպես էլ հանրապետական կուսակցություններից:\nՀիշեցնենք նաև, որ օրերս ԱՄՆ Կոնգրեսի ընթացակարգային հանձնաժողովը հրաժարվել է ընդգրկել ԱՄՆ Կոնգրեսի ադրբեջանական հանձնախմբի համանախագահ, կոնգրեսական Սթիվ Քոհենի Հատկացումների մասին օրենքում փոփոխության նախագիծը, որը ձգտում էր արգելափակել Լեռնային Ղարաբաղում ականազերծում իրականացնելու նախաձեռնությունները: Այն չի դիտարկվել Հատկացումների մասին օրենքի քննարկման ու քվեարկության ընթացքում:\n"
}