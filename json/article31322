{
    "title": "Անահիտ Ավանեսյանը և Մասանորի Ֆուկուշիման քննարկել են բարեփոխումների և համատեղ աշխատանքի կարիք ունեցող ուղղությունները",
    "text": "Առողջապահության նախարարությունը տեղեկացնում է, որ նախարարի պաշտոնակատար Անահիտ Ավանեսյանը հանդիպել է Հայաստանում Ճապոնիայի արտակարգ և լիազոր դեսպան Մասանորի Ֆուկուշիմայի հետ: \nԿողմերը բարձր են գնահատել Ճապոնիայի և Հայաստանի միջև երկարամյա գործակցությունը:\nՏարիների ընթացքում Ճապոնիան Հայաստանին մարդասիրական օգնություն է տրամադրել` ճապոնական բարձր տեխնոլոգիական բժշկական սարքավորումներ, դեղագործական և այլ բժշկական պարագաներ, ինչը մեծ ներդրում է առողջապահական համակարգի  արդյունավետ աշխատանքի ապահովման գործում:\n«Շնորհակալ ենք COVID-19 համավարակի դեմ պայքարում ցուցաբերած աջակցության համար: Հարկ է նշել, որ մեր երկու երկրների միջև համագործակցությունը միշտ արդյունավետ է եղել, և լիահույս եմ, որ մեր երկրների միջև գործակցությունն ավելի կամրապնդվի: Այս համատեքստում կարևոր եմ համարում փոխանակման ծրագրերի, ճանաչողական այցերի և մասնագիտական դասընթացների համատեղ կազմակերպումը»,- ասել է նախարարի պաշտոնակատարը:\nՀանդիպմանն Անահիտ Ավանեսյանը և Մասանորի Ֆուկուշիման քննարկել են այն բոլոր ուղղությունները, որտեղ բարեփոխումների և համատեղ աշխատանքի կարիք կա: Ճապոնիայի դեսպանն ընդգծել է, որ իրենք պատրաստակամ են աջակցելու, նոր ծրագրեր կազմելու, որոնց իրականացումն առաջնահերթություն է Հայաստանի համար համավարակի և հետպատերազմյան շրջանում:\nՀանդիպման ավարտին երկուստեք պայմանավորվածություն է ձեռք բերվել ուռուցքաբանության, վերականգնողական ծառայությունների, հոգեկան առողջության, մայրական մահացության նվազեցման և վերարտադրողական առողջության կարողությունների, ինչպես նաև համընդհանուր առողջության լուսաբանման, առողջության առաջնային և կանխարգելիչ ծառայությունների մատչելիության բարելավման ուղղությամբ:\n"
}