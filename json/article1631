{
    "title": "Միանվագ նպաստ՝ կորոնավիրուսի տարածման հետևանքով սոցիալական խնդիրների առջև կանգնած անչափահաս երեխաներ ունեցող ընտանիքներին",
    "text": "Կառավարությունն այսօրվա՝ մարտի 26-ի նիստում որոշում ընդունեց օժանդակել կորոնավիրուսի տարածման հետևանքով աշխատանքի շուկայում գոյացած դժվարությունների արդյունքում սոցիալական խնդիրների առջև կանգնած անչափահաս երեխաներ ունեցող ընտանիքներին։\nՄիջոցառման շահառու են բոլոր այն ընտանիքները, որոնք ունեն անչափահաս երեխա, և առկա է հետևյալ հանգամանքներից որևէ մեկը.\n\nերկու ծնողներն ազատվել են աշխատանքից 2020թ. մարտի 13-ից մինչև մարտի 25-ն ընկած ժամանակահատվածում,\nծնողներից մեկն ազատվել է աշխատանքից 2020թ. մարտի 13-ից մինչև մարտի 25-ն ընկած ժամանակահատվածում, իսկ մյուսը աշխատանք չի ունեցել,\nծնողներից մեկն ազատվել է աշխատանքից 2020թ. մարտի 13-ից մինչև մարտի 25-ն ընկած ժամանակահատվածում, իսկ մյուսը մահացած է, ճանաչված է մահացած կամ անհայտ կորած,\nմիայնակ մայրը կամ երեխայի հետ բնակվող ծնողը (եթե երեխայի ծնողները ամուսնալուծված են) ազատվել է աշխատանքից 2020թ. մարտի 13-ից մինչև մարտի 25-ն ընկած ժամանակահատվածում:\n\nՈրոշումը վերաբերում է նրանց, ովքեր տվյալ ժամանակահատվածում ազատվել են աշխատանքից և մնացել առանց աշխատանքի։\nԱշխատանքից զրկված ծնողի վերջին 3 ամսվա աշխատավարձը չպետք է գերազանցի 500,000 դրամը։ Որոշումը չի վերաբերում պետական ծառայողներին։\nԱշխատանքի և սոցիալական հարցերի նախարար Զարուհի Բաթոյանը նշեց, որ աջակցությունը տրամադրվում է միանվագ նպաստի ձևով 100,000 դրամի սահմաններում։\n"
}