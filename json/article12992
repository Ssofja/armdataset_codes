{
    "title": "ՓԾ նորանշանակ տնօրենի հրամանով տեղակալների համակարգման ոլորտներն ընդլայնվել են",
    "text": "Արտակարգ իրավիճակների նախարարության Փրկարար ծառայության նորանշանակ տնօրեն, գնդապետ Արմեն Գասպարյանը կառուցվածքային և տարածքային ստորաբաժանումների ղեկավարների հետ առաջին խորհրդակցությունն է անցկացրել: Այս մասին հայտնեցին ՀՀ ԱԻՆ տեղեկատվության և հասարակայնության հետ կապերի վարչությունից:\nՓԾ տնօրենի հրամանով վերանայվել և ընդլայնվել են տեղակալների համակարգման ոլորտները՝ աշխատանքն առավել արդյունավետ կազմակերպելու համար: Գնդապետ Գասպարյանը հանձնարարել է հետևողական լինել Երևանի և մարզային փրկարարական վարչությունների կողմից 2020 թվականի ընթացքում բնակչության պաշտպանության և քաղպաշտպանության ուղղություններում արձանագրված բացթողումների վերացման հարցում, սերտորեն համագործակցել տեղական ինքնակառավարման մարմինների ներկայացուցիչների հետ, ինչպես նաև շարունակել «Ազդարարում, տարահանում, պատսպարում» թեմայով վարժանքների անցկացումը: Ա. Գասպարյանն ուշադրություն է հրավիրել նաև կորոնավիրուսի կանխարգելմանն ուղղված միջոցառումների պատշաճ կազմակերպման ու իրականացման խնդիրներին:\nՓրկարար ծառայության տնօրենը բոլորին կոչ է արել լինել կարգապահ և առավելագույն բարեխղճությամբ կատարել ծառայողական պարտականությունները:\n"
}