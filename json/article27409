{
    "title": "«Հայավտոկայան» ՓԲԸ-ի տնօրենի ժ/պ Աշոտ Առուշանյանի փաստաբանների պարզաբանումը՝ նրա դատվածության վերաբերյալ լուրերի մասին",
    "text": "«Հայավտոկայան» ՓԲԸ-ի տնօրենի ժամանակավոր պաշտոնակատար Աշոտ Առուշանյանի փաստաբանները հայտարարություն են տարածել, որը ներկայացնում ենք ստորև։\n«Այսօր «Հրապարակ» օրաթերթը տվյալներ է տարածել «Հայավտոկայան» ՓԲԸ-ի տնօրենի ժամանակավոր պաշտոնակատար Աշոտ Առուշանյանի վերաբերյալ: Հայտնում ենք, որ ներկայացված տեղեկությունները ամբողջությամբ չեն արտացոլում իրականությունը և խեղաթյուրված են:\nԱռաջին հերթին հարկ ենք համարում նշել, որ Աշոտ Առուշանյանը դեռևս ձերբակալության օրվանից՝ 2012 թ. հունիսի 20-ից, չի ընդունել իրեն մեղսագրված արարքը՝ հայտնելով, որ որևէ կողոպուտի երբևէ չի մասնակցել, ոչ մեկին հանցավոր արարքներում չի օժանդակել:\nՆերկայումս ՄԻԵԴ-ում քննության է առնվում 3 գանգատ՝ քրեական գործին Աշոտ Առուշանյանի ներգրավվածության վերաբերյալ: Գործի առնչությամբ առկա է ապօրինի կալանքի վերաբերյալ ՄԻԵԴ վճիռ՝ Մարդու իրավունքների եվրոպական կոնվենցիայի 5-րդ հոդվածի 1-ին և 3-րդ մասորով խախտում արձանագրելու հիմքով, որը ՀՀ կառավարության կողմից 2020 թվականի ապրիլի 9-ի N 549-Ն որոշմամբ ընդունվել է:\nԱնդրադառնանք նյութում արտացոլված մի քանի պնդումների, որոնք չեն համապատասխանում իրականությանը.\n\n«Հիմա, ըստ էության, նրան հատուցում են այդ աջակցության համար՝ աչք փակելով նրա դատվածության վրա»:\r\nԵրևան քաղաքի առաջին ատյանի ընդհանուր իրավասության դատարանի կողմից հանվել է Աշոտ Առուշանյանի դատվածությունը՝ անբասիր վարք դրսևորելու հիմքով: Հետևաբար, որևէ խոչընդոտ առկա չէ «Հայավտոկայան» ՓԲԸ-ի տնօրենի ժամանակավոր պաշտոնակատար նշանակվելու համար՝ հիմք ընդունելով Կառավարության 2005 թվականի հունվարի 25-ի թիվ 224-Ն որոշումը:\n\n«Այս անձնավորության պատիժը թավշյա հեղափոխության ժամանակ ազատ ռեժիմի է փոխվել (…)»:\r\nԱշոտ Առուշանյանի պատիժը ազատ ռեժիմի է փոխվել 2015 թվականի հուլիսի 28-ից, որը ոչ մի կերպ չի կարող առնչություն ունենալ 2018 թվականին տեղի ունեցած հեղափոխության հետ:\n\n\nՑանկանում ենք շեշտել, որ հրապարակված նյութում անտեսվել են գործին առնչվող կարևոր մանամասներ, որոնց բացակայությունը կարող է թյուրըմբռնման առիթ հանդիսանալ, մասնավորապես՝\nԵրևան քաղաքի Կենտրոն և Նորք-Մարաշ վարչական շրջանների ընդհանուր իրավասության առաջին ատյանի դատարանի 2014 թվականի հունիսի 16-ի օրինական ուժի մեջ մտած դատավճռով Աշոտ Առուշանյանի «դեմ» տրված և մեղադրանքի հիմքում դրված ցուցմունքները ճանաչվել են անթույլատրելի:\nԴատարանը հաստատել է, որ Աշոտ Առուշանյանի՝ հանցագործությանն օժանդակելու (ընդ որում՝ «օժանդակելու», ոչ թե, ինչպես հոդվածում է որակված, «կազմակերպելու») հանգամանքը «բացահայտող» ցուցմունքներն ու առերես հարցաքնությունը որպես ապացույց օգտագործելն անթույլատրելի է:\nՓորձագիտական եզրակացությամբ հաստատվել է մեղադրանքի հիմքում որպես ապացույց դրված՝ տեսախցիկների կատարած տեսաձայնագրության կեղծված լինելու հանգամանքը»:\n"
}