{
    "title": "ԱԺ-ի մոտ հավաքված քաղաքացիները պատգամավորներին կոչ արեցին չեղարկել ռազմական դրությունը |armenpress.am|",
    "text": "armenpress.am: ՀՀ ազգային ժողովի դիմաց հավաքված մի խումբ քաղաքացիներ պահանջեցին կողմ քվեարկել Ռազմական դրությունը վերացնելու մասին օրենքի նախագծին, որը հեղինակել է «Լուսավոր Հայաստան» խմբակցությունը:\nՑույցի մասնակիցների կարծիքով՝ իշխանությունը, պահպանելով ռազմական դրությունը, ցանկանում է լռեցնել իրենց բողոքի ձայնը:\nՀայ յեղափոխական դաշնակցության Հայաստանի երիտասարդական միության անդամ Քրիստինե Վարդանյանն ասաց, որ ԱԺ-ի դիմաց են՝ «Իմ քայլը» խմբակցության պատգամավորներին հիշեցնելու, որ պատասխանատու են ժողովրդի առաջ: «Եվ այսօր պարտավոր են քվեարկել ռազմական դրությունը չեղարկելու օգտին: Եթե իրենք այսօր էլ տապալելու են սահմանադրական ճանապարհով այս ճգնաժամի հանգուցալուծելը, մեր պատասխանը լինելու է համարժեք»,-ասաց նա ու հույս հայտնեց, որ «Իմ քայլ»-ից ստանալու են ազդակ, որ կողմ են քվեարկելու:\nՔրիստինե Վարդանյանը երկրում ճգնաժամի սահմանադրական լուծման մի ճանապարհ է տեսնում՝ ռազմական դրության չեղարկում, որն էլ հետագայում թույլ է տալու օրենքով նախատեսված կարգով հեռացնել իշխանությանը և նշանակել ԱԺ արտահերթ ընտրություններ: Նրա կարծիքով՝ դա ժողովրդին թույլ է տալու կամարտահայտվել և նոր լեգիտիմության քվե տալ իր ցանկացած իշխանությանը: «Եթե հայ ժողովուրդը 3 ամիս հետո գնալու է և որոշելու է, որ նորից Նիկոլ Փաշինյանին ազատ ու արդար ընտրություններով քվե է տալու, դա հայ ժողովրդի իրավունքն է: Բայց հիմա ճգնաժամի հաղթահարման առաջին քայլը ռազմական դրության չեղարկումն է»,-ասաց նա:\nՆա նշեց, որ իրենց արձագանքը կլինի նիստից հետո, երբ պարզ կլինեն քվեարկության արդյունքները:\n"
}