{
    "title": "Վրաստանում հակահամաճարակային նոր սահմանափակումներ կգործեն |azatutyun.am|",
    "text": "azatutyun.am: Վրաստանի կառավարությանը կից գործող կորոնավիրուսի դեմ պայքարի համակարգող խորհուրդը այսօր որոշել է երկրում մի շարք նոր սահմանափակումներ մտցնել՝ հաշվի առնելով Covid-19-ի տարածման տեմպերը։\nԽորհրդի որոշման համաձայն՝ քաղաքային տրանսպորտի գործունեության վրա սահմանված արգելքը երկարաձգվել է մինչև սեպտեմբերի 13-ը։ Նախապես ենթադրվում էր, որ երեքշաբաթյա հարկադիր պարապուրդից հետո Թբիլիսիի և մյուս խոշոր քաղաքների հասարակական տրանսպորտը գործունեությունը կվերսկսի սեպտեմբերի 4-ին։\nԲացի այդ, վերանայվել են նոր ուսումնական տարվա մեկնարկի ժամկետները։ «Աշակերտներն ու ուսանողները դպրոցներ և բուհեր կվերադառնան ոչ թե սեպտեմբերի 15-ին, այլ՝ հոկտեմբերի 4-ին», - հայտարարել է Վրաստանի կառավարությունը՝ նշելով, որ մինչ այդ ուսումնական պրոցեսը կկազմակերպվի առցանց եղանակով։\nՎրաստանի առողջապահության նախարարության տվյալներով՝ վերջին մեկ օրում երկրում կորոնավիրուսի 4778 նոր դեպք է հայտնաբերվել, հիվանդությունից 79 մարդ է մահացել։\n"
}