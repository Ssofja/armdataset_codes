{
    "title": "Կմշակվի օրենսդրական փաթեթ՝ արտակարգ իրավիճակի ռեժիմով գործիքակազմ կիրառելու նպատակով   |armenpress.am|",
    "text": "armenpress.am: Կառավարությունը կմշակի օրենսդրական փաթեթ, որը հնարավորություն կտա դրանով նախատեսվող գործիքակազմը կիրառել արտակարգ իրավիճակի ռեժիմով:\nԱյդ մասին կառավարության արտահերթ նիստում նշեց Վարչապետ Նիկոլ Փաշինյանը՝ անդրադառնալով արտակարգ դրության ռեժիմը ևս մեկ ամսով երկարաձգելու որոշման ընդունմանը:  \n «Բացի արտակարգ դրության ռեժիմից, օրենսդրությունում այլ արդյունավետ գործիքակազմ չունենք և եթե չերկարացնենք, ապա հակահամաճարակային միջոցառումների համակարգը դե յուրե իր ուժը կորցրած կլինի: Մյուս կողմից՝ հասկանում ենք, որ արտակարգ դրությունն անվերջ երկարացնել հնարավոր չէ և պետք էլ չէ: Որոշում ունենք՝ օրենսդրական փաթեթ մշակել, որը հնարավորություն կտա այդ գործիքակազմը կիրառել ոչ թե արտակարգ դրության, այլ արտակարգ իրավիճակի ռեժիմով, որն ավելի թեթև կլինի»,- ասաց վարչապետը:\nԱրդարադատության նախարար Ռուստամ Բադասյանը հավելեց, որ արտակարգ դրության ռեժիմը երակարաձգող  նախագծում հստակեցվել է ինքնամեկուսացման հրահանգ տալու ձևը։ «Մասնավորապես՝ սահմանվել է, որ այն տրվում է բանավոր, հասցեատիրոջ պահանջով, ենթակա է նաև գրավոր ձևակերպման: Բացառություն է նախատեսվել ինքնամեկուսացման կարգի խախտման դեպքում, երբ անձը ցուցումներին համապատասխան այցելում է բուժհաստատություններ՝ ախտորոշիչ հետազոտություններ կազմակերպելու նպատակով»,- ասաց նա:\n"
}