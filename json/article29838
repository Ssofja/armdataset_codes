{
    "title": "Քվեների հաշվարկը ԱՄՆ-ում ուղեկցվում է Թրամփի կողմնակիցների բողոքի ակցիաներով |azatutyun.am|",
    "text": "azatutyun.am: Քվեների հաշվարկը Միացյալ Նահանգներում ուղեկցվում է բողոքի ակցիաներով։ ԱՄՆ մի շարք քաղաքներում ընտրական կենտրոնների մոտ են հավաքվել գործող նախագահ Դոնալդ Թրամփի կողմնակիցները։\nՄիչիգան նահանգի Դեթրոյթ քաղաքում շուրջ 30 հանրապետական ակտիվիստներ փորձել են մուտք գործել ընտրական կենտրոնի շենք՝ պահանջելով դադարեցնել քվեների հաշվարկը։ Այդ պահին այդտեղ ընթանում էր փոստով և վաղաժամ տրված ավելի քան 170 հազար ձայների հաշվարկը։ CNN հեռուստաընկերության և Edison Research հետազոտական կենտրոնի տվյալներով՝ ստացած քվեների քանակով Միչիգանում առջևում է դեմոկրատ թեկնածու Ջոզեֆ Բայդենը։\nԱրիզոնայի խոշորագույն քաղաքում՝ Ֆինիքսում ևս հարյուրից ավելի մարդիկ են հավաքվել տեղական ընտրական կենտրոնի առջև՝ պահանջելով դադարեցնել քվեների հաշվարկը։ Այս նահանգում նույնպես քվեների աննշան տարբերությամբ առջևում է Բայդենը։\nՔվեարկության արդյունքների ամփոփման շուրջ իրավիճակը սրվեց, երբ Թրամփը սկզբում իրեն ընտրությունների հաղթող հռչակեց, ապա Twitter-ում գրեց, թե փորձ է կատարվում «գողանալ» իր հաղթանակը։\nՉնայած այս հայտարարություններին՝ նախագահական ընտրությունների ընթացքում արձանագրված որևէ էական խախտման մասին հայտնի չէ։\n"
}