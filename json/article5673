{
    "title": "ԲՀԿ-ն և ԼՀԿ-ն չեն մասնակցի Ծառուկյանին անձեռնմխելիությունից զրկելու հարցի քվեարկությանը |azatutyun.am|",
    "text": "azatutyun.am: Խորհրդարանի ընդդիմադիր խմբակցությունները՝ «Բարգավաճ Հայաստանը» և «Լուսավոր Հայաստանը» չեն մասնակցի ԲՀԿ խմբակցության ղեկավար Գագիկ Ծառուկյանին պատգամավորական անձեռնմխելիությունից զրկելու, նրան մեղադրյալ ներգրավելուն և մեղադրանք առաջադրելուն համաձայնություն տալու հարցով փակ, գաղտնի քվեարկությանը։\nԲՀԿ-ի վերաբերյալ տեղեկությունը հայտնել է խմբակցության քարտուղար Արման Աբովյանը, իսկ «Լուսավոր Հայաստանի» դիրքորոշումը խորհրդարանի ամբիոնից հայտնեց խմբակցության ղեկավար Էդմոն Մարուքյանը։\nԱզգային ժողովն այսօր քննարկում է ԲՀԿ առաջնորդին 2017 թվականի խորհրդարանական ընտրություններում կաշառք բաժանելը կազմակերպելու մեղադրանք առաջադրելու և նրան ազատությունից զրկելու վերաբերյալ գլխավոր դատախազ Արթուր Դավթյանի միջնորդությունը:\nՔվեարկությունը կմեկնարկի 15։00-ին, արդյունքների մասին ԱԺ հաշվիչ հանձնաժողովը կհայտնի 16։30-ին վերսկսվող նիստի ընթացքում։\n"
}