{
    "title": "Վահե Գրիգորյանի տեսակը պետք է տնօրինի մեր դատաիրավական համակարգը․ Անդրանիկ Քոչարյան |armtimes.com|",
    "text": "armtimes.com։ ԲՀԿ խմբակցության ներկայացուցիչները, անդրադառնալով ՍԴ դատավորի թեկնածու Վահե Գրիգորյանի թեկնածությանը, ասացին, որ վերջինս մեկ տարի առաջ նշում էր, որ Արմեն Սարգսյանը լեգիտիմ նախագահ չէ, եւ ստացվում է՝ ինքը ոչ լեգիտիմ նախագահի կողմից է առաջադրվել։ Այս առնչությամբ «Իմ քայլը» խմբակցության պատգամավոր Անդրանիկ Քոչարյանը ԱԺ ճեպազրույցների ժամանակ ասաց, որ Վահե Գրիգորյանն ասել է իր տեսակետը, բայց Արմեն Սարգսյանը զբաղեցրել է նախագահի պաշտոնը, եւ այդ հարցը որեւէ դատարանում բողոքարկված չէ․«Նախագահը իր լիազորությունների շրջանակներում ներկայացրել է Սահմանադրական դատարանի դատավորի թեկնածու, եւ այստեղ իրավական տեսակետից ես որեւէ խնդիր չեմ տեսնում»։\nԻնչ վերաբերում է քննարկումներին, թե Վահե Գրիոգրյանը իշխանության սիրելի թեկնածուն է, դրա համար էլ իրեն այս անգամ կընտրեն, Անդրանիկ Քոչարյանն արձագանքեց․«Վահե Գրիգորյանը բոլոր տուժողների սիրելի թեկնածուն է եղել իր ապրած կյանքով, իր գիտելիքներով, մարտի մեկի տուժողների սիրելին է եղել, Բուզանդի փողոցի տուժողների սիրելին է եղել, դրա համար էլ նախկին իշխանությունները փորձել են մեկուսացնել իրեն։ Այս պահին որեւէ մեկը չի կարող կասկածի տակ դնել տվյալ թեկնածուի պրոֆեսիոնալ ունակությունները, բարոյական նկարագիրը, եւ, ընդհանրապես, իմ պատկերացմամբ, Վահե Գրիգորյանի տեսակը պետք է տնօրինի մեր դատաիրավական համակարգը»,-ասաց Անդրանիկ Քոչարյանը։\n"
}