{
    "title": "Հանցագործներին ընտրություններին մասնակցելու հնարավորություն տալով նրանց համար կանաչ լույս եք վառում. Բաբաջանյան |armtimes.com|",
    "text": "armtimes.com: «Մենք լավ չենք հասկանում, թե երկրում ինչ գործընթացներ են մեկնարկել, առավելապես վարչապետի հրաժարականից հետո»:\nԱյսօր ԱԺ արտահերթ նիստի ընթացքում հայտարարեց անկախ պատգամավոր Արման Բաբաջանյանը:\nԲաբաջանյանը նշեց, որ կարող է «գռազ» գալ Վահագն Հովակիմյանի հետ.\n«Ձեր այս փոփոխություններն իրականցացնելուց հետո, այս խախտումները տեղ են գտնելու ընտրական գործընթացի ժամանակ: Դուք չգիտեք ձեր գլխի գալիքը, թե ինչ արհավիրք եք բերել մեր երկրի գլխին, այն ժամանակ, երբ հանգիստ արձագանքեցիք Մարտի 1-ի գործով դատական որոշմանը, ՍԴ-ի որոշմանը»:\nՊատգամավորի խոսքով՝ հանցագործներին, պետության և պետականությանը պատերազմ հայտարարածներին, հայ ժողովրդին գնդակարահարածներին ընտրություններին մասնակցելու հնարավորություն տալով նրանց համար կանաչ լույս է վառվում.\n«Մենք էլ հիմա պրեմենտիվ միջոցներ ենք մտածում, թե էլ ինչ անենք, որ Քոչարյանին ու նրա հանցակիցներին թույլ չտանք, որ ընտրությունների վրա ազդեցություն ունենան»:\nԲաբաջանյանը նշեց՝ այս փոփոխությունները չեն կարող հիմնարար լուծումներ գտնել, որպեսզի ընտրություններն անցկացվեն ազատ, անկախ ու թափանցիկ:\nՀիշեցնենք, որ ԱԺ-ն արտահերթ նիստ է գումարել։ Օրակարգում են Հայաստանի Հանրապետության հարկային օրենսգրքում փոփոխություն կատարելու մասին, Հայաստանի Հանրապետության քրեական օրենսգրքում փոփոխություններ եւ լրացումներ կատարելու մասին, Վարչական իրավախախտումների վերաբերյալ Հայաստանի Հանրապետության օրենսգրքում փոփոխություններ եւ լրացումներ կատարելու մասին հարցերը։\n"
}