{
    "title": "Այսուհետ ձկան կերից նմուշներ կվերցնեն՝ հակաբիոտիկների եւ հորմոնների օգտագործումից խուսափելու համար |news.am|",
    "text": "Ձկնարտադրության ոլորտում առկա խնդիրների քննարկման եւ փոխշահավետ համագործակցության արդյունքում դրանց լուծումներ տալու նպատակով՝ ՀՀ ԿԵ սննդամթերքի անվտանգության տեսչական մարմնի ղեկավար Գեորգի Ավետիսյանը եւ ՍԱՊԾ անասնաբուժության տեսչության պետ Հովհաննես Մկրտչյանը հանդիպում են կազմակերպել ձկնաբուծությամբ զբաղվող, ներկրող եւ արտահանող խոշոր ընկերությունների ներկայացուցիչների հետ:\nԳեորգի Ավետիսյանը կարեւորել է ձկնարտադրության զարգացմանն ուղղված ծրագրերի իրականացումը, նշել է, որ ձկնաբուծությամբ զբաղվող ընկերությունների համար առաջնային խնդիրներից են ձկան կերն ու ջուրը:\nՍԱՊԾ անասնաբուժության տեսչության պետ Հովհաննես Մկրտչյանը հավաստիացրել է, որ Տեսչական մարմինը պատրաստ է տնտեսվարողների հետ համատեղ հասկանալ ոլորտի հիմնախնդիրները եւ տրամադրել մասնագիտական խորհրդատվություն:Ոլորտի ներկայացուցիչների հետ պայմանավորվածություն է ձեռք բերվել նմուշներ վերցնել ձկան կերից՝ հակաբիոտիկների եւ հորմոնների անուղղակի օգտագործումից խուսափելու համար:\n"
}