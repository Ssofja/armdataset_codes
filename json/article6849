{
    "title": "Մենք ազատվում ենք միաձիգ «ուսանողական խորհուրդ» հասկացությունից, որը տարիներ շարունակ կուսակցականացվել է. Հովհաննես Հովհաննիսյան |tert.am|",
    "text": "tert.am: Այս օրենքի նախագիծը նոր հնարավորություններ է ստեղծում, մենք կրթական համակարգը դարձնում ենք ավելի ճկուն: Այս մասին ասաց ԱԺ գիտության, կրթության, մշակույթի, երիտասարդության և սպորտի հարցերի մշտական հանձնաժողովի նախագահի տեղակալ Հովհաննես Հովհանիսյանը՝ նիստի ժամանակ:\n«Նախագիծը օրենքի նոր համակարգի սկիզբ է դնում, իսկ նոր համակարգը սկիզբ է դնում նոր, տարբեր սկզբունքներ և մոտեցումներ, որոնք մեզ համար գուցե անծանոթ են, մասնավորապես, այն, որ գումարը տրվում է ոչ թե բուհին, այլ ուսանողին, կրեդիտային համակարգը, փոխանցելիությունը, հեռակա և առկա ուսուցումը, սա ավելի ճկուն համակարգ է»,- ասաց Հովհաննես Հովհաննիսյանը:\nՆա նաև տեղեկացրեց, որ «ուսանողական խորհուրդ» հասկացությունը հանվում է օրենքից և այս դրույթով վերջ է դրվում կուսակցականացված համակարգին:\n«Ուսանողական խորհուրդ հասկացությունը հանվել է օրենքից և տրվել է ուսանողական միավորումներ, և նոր դրույթներ են ավելացել՝ բազմակարծության, բազմազանության և տարբեր տեսակի ուսանողական մարմիններ կարող են ստեղծվել և գործել: Մենք փորձում ենք ազատվել այն միաձիգ «ուսանողական խորհուրդ» հասկացությունից, որ հիմնականում կուսակցականացվել էր տարիներ շարունակ»,- ասաց հանձնաժողովի նախագահի տեղակալը:\nՀանձնաժողովի նիստի ընթացքում «Լուսավոր Հայաստան» խմբակցության անդամ Աննա Կոստանյանն այս դրույթի շրջանակում հարցրեց՝ արդյո՞ք կարող են անսահմանափակ թվով ուսանողական միավորումներ ստեղծվել, թե ոչ: Հարցին ի պատասխան՝ Հովհաննիսյանը նշեց՝ տվյալ կարգավորումները պետք է անի բուհը:\n"
}