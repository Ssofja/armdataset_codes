{
    "title": "Արտահերթ ընտրություններ անցկացնելու համար անհրաժեշտ են որոշակի սահմանադրական հիմքեր. Վլադիմիր Վարդանյան |1lurer.am|",
    "text": "1lurer.am: Ես պարոն Հովակիմյանի հետ դեռ չեմ հանդիպել և չեմ խոսել հիմքերի մասին, իսկ Ֆեյսբուքում տեղ գտած հայտարարությունն ինձ բավարար ինֆորմացիա չի տալիս, որպեսզի ես կարողանամ որպես իրավաբան եզրակացություն անել այս հարցի վերաբերյալ: Այս մասին ԱԺ-ում՝ լրագրողների հետ զրույցում, ասաց «Իմ քայլը» խմբակցության պատգամավոր, Պետաիրավական հարցերի մշտական հանձնաժողովի նախագահ Վլադիմիր Վարդանյանը՝ ի պատասխան լրագրողների հարցին՝ մեկնաբանել ԱԺ «Իմ քայլը» խմբակցության պատգամավոր Վահագն Հովակիմյանի գրառումը, որում ասվում է, որ հիմքեր է տեսնում ՀՀ նախագահին անվստահություն հայտնելու համար:\n«Եվս մեկ անգամ պետք է կրկնեմ՝ եթե ես ծանոթ չեմ այն փաստաթղթին, որոնք հիմք են հանդիսացել պարոն Հովակիմյանին նման հայտարարություն անելու համար, առնվազն ոչ պրոֆեսիոնալ կլինի դրա վերաբերյալ որևէ մեկնաբանություն անելը»,- ասաց պատգամավորը:\nՀարցին՝ ինչ կարծիք ունի ԱԺ «Լուսավոր Հայաստան» խմբակցության պատգամավոր Էդմոն Մարուքյանի երեկ արած առաջարկի մասին, Վարդանյանն ասաց, «ցանկացած լուծում, որը համապատասխանում է Սահմանադրությանը և օրենքներին, իր համար ընդունելի է»:\n«Լուծումներն այստեղ քաղաքական են, տարբերակ է, շատ տարբերակներ են առաջարկվում»,- ասաց պատգամավորը՝ ընդգծելով, որ ինքը չէ հարցի հասցեատերը և որևէ դիրքորոշում չի կարող հայտնել:\n«Կարճ հաղորդագրությունն իրավաբանի համար ոչ բավարար է, որպեսզի վերջնական եզրակացության գա: Ցանկացած սահմանադրական լուծում ընդունելի է: Արտահերթ ընտրությունները ևս Սահմանադրությամբ նախատեսված ինստիտուտ է, բայց արտահերթ ընտրություններ անցկացնելու համար անհրաժեշտ են որոշակի սահմանադրական հիմքեր»,- հավելեց Վարդանյանը:\n"
}