{
    "title": "ՀՀ ԶՈՒ ԳՇ պետն այցելել է հյուսիսարևելյան սահմանագոտի․ ՊՆ",
    "text": "Զինված ուժերի գլխավոր շտաբի պետ, գեներալ-լեյտենանտ Արտակ Դավթյանը երկուշաբթի օրը աշխատանքային այցով եղել է Հայաստանի հյուսիսարևելյան սահմանագոտում տեղակայված զորամասերում և մարտական հենակետերում:\nԱրտակ Դավթյանին զեկուցվել է սահմանագոտում տիրող օպերատիվ իրավիճակի, անձնակազմի ֆիզիկական, մարտական ու բարոյահոգեբանական պատրաստության մակարդակի, մարտական հերթապահության կրման պայմանների, առաջնագծում իրականացված ինժեներական և ամրաշինական աշխատանքների, ստորաբաժանումներին առաջադրված խնդիրների մասին:\nՀենակետերից մեկում ԶՈՒ ԳՇ պետը ճաշել է մարտական հերթապահություն իրականացնող զինծառայողների հետ, ստուգել դիրքապահներին տրամադրվող սննդամթերքի որակը:\nԳեներալ-լեյտենանտ Դավթյանը խրախուսել է մարտական հերթապահության կրման ընթացքում առավել աչքի ընկած զինծառայողներին, մաղթել խաղաղ ու անվտանգ ծառայություն:\nԱռաջնահերթ լուծում պահանջող հարցերի վերաբերյալ ՀՀ ԶՈՒ գլխավոր շտաբի պետը հանձնարարականներ է տվել պատասխանատու ստորաբաժանումների հրամանատարներին:\nՎերջին օրերին իրավիճակը հյուսիսարևելյան սահմանագոտում լարված է, ադրբեջանական կողմից արձակված կրակոցներից զոհվել է 24-ամյա պայմանագրային զինծառայող Արման Բուլղադարյանը, ևս երկու զինծառայողներ վիրավորվել են:\nՊաշտպանության նախարարություն\n"
}