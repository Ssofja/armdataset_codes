{
    "title": "Երեւանի 4 բուժկենտրոնում բաժանմունքներ կբացվեն բանտարկյալների համար. արդարադատության նախարարություն",
    "text": "Երեւանի չորս բուժկենտրոններում հատուկ բաժանմունքներ կբացվեն բանտարկյալների եւ ձերբակալվածների սպասարկման համար։ Այս մասին մարտի 19-ին խորհրդարանի Պետաիրավական հարցերի մշտական հանձնաժողովի նիստում ասել է Հայաստանի արդարադատության նախարար Արտակ Զեյնալյանը՝ խորհրդարանականներին ներկայացնելով բարեփոխումների գործընթացը։\nՆա նշել է, որ նման բաժանմունքներ հետագայում կբացվեն ոչ միայն Երեւանում, այլեւ Վանաձորի, Գյումրիի եւ Գորիսի որոշ բուժկենտրոններում։\nՆախարարի խոսքով՝ Հայաստանում իրականում սկսել է գործել պայմանագրային-ժամանակից շուտ ազատման ինստիտուտն այն անձանց համար, ովքեր դատապարտվել են ցմահ ազատազրկման։ «Ընդհանուր առմամբ, այս ոլորտում իրականացված բարեփոխումների արդյունքում ավելի քան 230 մարդ ժամանակից շուտ ազատ կարձակվի»,- պարզաբանել է Զեյնալյանը։\n"
}