{
    "title": "Ծանր հիվանդություններ ունեցող բանտարկյալները հնարավորություն կստանան վաղաժամ ազատ արձակվել\r\n |news.am|",
    "text": "news.am: Ծանր հիվանդություններ ունեցող բանտարկյալները հնարավորություն կստանան վաղաժամ ազատ արձակվել:Այս մասին այսօր ԱԺ պետաիրավական հանձնաժողովի նիստում հայտարարեց արդարադատության նախարարի տեղակալ Սրբուհի Գալյանը:\nՆա նշեց, որ մտահոգիչ է այն, որ այս տարվա հունվարին քրեակատարողական հիմնարկներում գրանցվել է մահվան 3 դեպք, երկու դեպքերում՝ ծանր հիվանդությունների պատճառով:\n«Միեւնույն ժամանակ, երկու դեպքերում եղել է բժշկական հանձնաժողովի համապատասխան եզրակացությունը, որը վկայում է պատժի կրման եւ հիվանդության անհամատեղելիության մասին: Զեկույց է ուղարկվել այդ քրեակատարողական հիմնարկ, որը, իր հերթին, դատարանում միջնորդություն է ներկայացրել, սակայն անձինք մահացել են մինչեւ դատական նիստի նշանակումն ու անցկացումը: Այլ կերպ ասած՝ դատարանը չի հասցրել լսել այդ միջնորդությունները»,-ասաց Գալյանը:\nՓոխնախարարը նշեց, որ օրինագծով առաջարկվում է հստակ սահմանել եւ հնարավորություն տալ վաղաժամ ազատ արձակել անձանց, որոնք ծանր հիվանդություններ ունեն: Գալյանը նշեց, որ ազատ արձակման մասին որոշումն ուժի մեջ կմտնի հաջորդ օրվանից:\nՆշենք, որ երկարատեւ քննարկումներից հետո օրենսդրական նախաձեռնությունը ստացավ խորհրդարանական հանձնաժողով դրական եզրակացությունը:  \n"
}