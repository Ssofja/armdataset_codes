{
    "title": "Այն վարորդները, ովքեր պարբերաբար խախտումներ են անում, նրանք ընդհանրապես երթևեկությունից պետք է հեռացվեն․ Նիկոլ Փաշինյան",
    "text": "Կառավարության այսօրվա նիստում ՀՀ վարչապետ Նիկոլ Փաշինյանը անդրադարձավ վերջերս տեղի ունեցած ողբերգական ավտովթարներին և ճանապարհատրանսպորտային պատահարներին։«Ոստիկանությունում օրենքի նոր նախագիխծ է մշակվել, ըստ որի՝ կարգազանց վարորդներին ընդհանրապես պետք է զրկել վարորդական իրավունքից։ Այսինքն՝ այն վարորդները, ովքեր պարբերաբար խախտումներ են անում, նրանք ընդհանրապես երթևեկությունից պետք է հեռացվեն։ Օրենքի նախագիծը ԱԺ ում է, և պետք է քննարկենք, որ հնարավորինս շուտ այս նախագիծը ընդունենք»,- ասաց Նիկոլ Փաշինյանը։ Նա դիմելով ՀՀ ոստիկանապետ Վալերիյ Օսիպյանին նշեց, որ ոստիկանությունը պետք է լինի առավելագույնս խիստ և ուշադիր։«Իհարկե ավտոմեքենաների աննախադեպ թիվ կա, որը բերում է նոր մարտահրավերներ։ Ոստիկանությունը ամենակոշտ միջոցները պետք է ձեռնարկի։ Վերջին դեպքերը ցույց տվեցին, որ որևէ հանդուրժողականություն չի կարելի ցուցաբերել»,- ասաց նա։ Վալերիյ Օսիպյանն արձագանքեց, որ ոստիկանությունը փորձում է ամեն ինչ անել, բայց իրենց գործառույթների մեջ կան իհարկե թերացումներ։ Նա նշեց, որ ճանապարհատրանսպորտային պատահարները տարեց տարի միտում ունեն աճելու և պատճառները բազմաթիվ են։ Դրանցից մեկն ըստ Վալերիյ Օսիպյանի նաև տեխզննումն է։«Տրանսպորտային միջոցների տեխնիկական զննությունը ձևական բնույթ է կրում։ Տեխզննում փաստացի չի իրականացվում։ Ամեն օր ինձ զեկուցում են, որ տրանսպորտային միջոցը կորցրել է կառավարումը և ընկել է ձորը։ Այսինքն՝ մենքենան գտնվել է անսարք վիճակում»,- ասաց ոստիկանապետը։\n"
}