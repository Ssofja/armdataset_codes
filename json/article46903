{
    "title": "Մասնակցելու ենք և կրելու ենք․ Ռոբերտ Քոչարյանը՝ հնարավոր արտահերթ ընտրությունների մասին |civilnet.am|",
    "text": "civilnet.am: Ռոբերտ Քոչարյանը հարցազրույց է տվել մի քանի լրագրողների։ Հարցազրույցը հեռարձակվել է «5-րդ ալիք» հեռուստաընկերությամբ։ Զրույցից Քոչարյանի որոշ հայտարարություններ՝ ստորև։\nՊատերազմի մասին\nԽոսելով 44-օրյա պատերազմի մասին՝ Ռոբերտ Քոչարյանն ասաց․ «Վարչապետը արեց ամեն ինչ պատերազմ ունենալու համար և չարեց ոչինչ, պատերազմը կանգնեցնելու համար։ Արեց ամեն ինչ պատերազմում պարտվելու համար և չարեց ոչինչ պատերազմում չպարտվելու համար»։\nՆրա խոսքով՝ մեկ պատերազմի համար չափից դուրս շատ էին սխալները։\n«Իսկ ի՞նչ է ճիշտ արվել պատերազմ չունենալու համար և պատերազմում չպարտվելու համար։ Այս երկուսուկես ամսվա ընթացքում չի ասվել, թե ինչ է ճիշտ արվել իշխանության կողմից, վարչապետի կողմից այս իրավիճակին չհասնելու համար։ Ասում են՝ երեսուն տարի, նախկիններ, բայց կոնկրետ այս ընթացքում ինչ է արվել, չի ասվում»,- ասաց Քոչարյանը։\nՆա թվարկեց սխալները, որոնք, ըստ իրեն, թույլ է տվել գործող իշխանությունը պատերազմից առաջ․\n«Դիվանագիտական ձախողում, բանակցային գործընթացը փակուղի մտցնել, հրահրել Թուրքիային և Ադրբեջանին, քայլերով միավորել նրանց մեր դեմ, պատերազմի ժամանակ փորձառու հրամանատարների չեզոքացում, կանոնավոր բանակից անցում դեպի ջոկատներ»։\nՔոչարյանի խոսքով՝ «ողջամիտ կասկած կա, որ սա եղել է նախօրոք պարտությունը պլանավորած պատերազմ»։\nՆերքաղաքական գործընթացների մասին\n«Ինչո՞ւ 16-17 ուժերին չհաջողվեց իշխանությունից հեռացնել Նիկոլ Փաշինյանին» հարցին Քոչարյանը պատասխանեց․\n«Ես չեմ համարում, որ չի ստացվել։ Ամեն ինչ դեռ առջևում է։ [Պատերազմից հետո] Առաջին շաբաթվա այլընտրանքն այն էր՝ իշխանափոխությունը լինի սահմանադրակա՞ն ճանապարհով, թե՞ հեղափոխական։ Եթե մարդիկ մի քիչ նամուս ունենային, նաև՝ սեր սեփական երկրի նկատմամբ ու ամոթի զգացում, պետք է ներողություն խնդրեին ժողովրդից, հրաժարական տային։ Չարվեց։ Ընտրությունը դրա մեջ է՝ գնալ հերթական հեղափոխությամբ, թե լեգիտիմ ճանապարհով։ Իսկ լեգիտիմ ճանապարհը շատ պարզ ճանապարհ է։ Ընդամենը 20-25 պատգամավոր, եթե ունեն հայրենասիրական զգացում, պետք է դուրս գային [ԱԺ «Իմ քայլը»] խմբակցությունից, և կաշխատեր այն ծրագիրը, որի համար այս 17 կուսակցությունները միավորվեցին։ Չարեցին։ Սա է այսօր մեր գործող քաղաքական էլիտայի որակը»։\nԸստ Քոչարյանի՝ երկրում կա 200-300 հազար հոգի, որ պատրաստ է դուրս գալ փողոց։ Նրա խոսքով, երբ եղանակը տաքանա, կարող են քաղաքական պրոցեսներ սկսվել։\n16-17 կուսակցությունների միավորման մասին նա նշեց, որ այդ գործընթացի առաջին հաջողությունն այն է, որ իշխանությունն սկսեց խոսել արտահերթ ընտրությունների մասին։  \nՔոչարյանի խոսքով՝ ողջամիտ մոտեցում է, երբ ժամանակավոր կառավարությունը ղեկավարի վարչապետ, որը չի հավակնում շարունակել ղեկավարել կառավարությունը արտահերթ ընտրություններից հետո, ինչը նշանակում է՝ նա չի կիրառելու վարչական ռեսուրս վերընտրվելու համար։\n«Ինչ է ասում իշխանությունը՝ գնանք ընտրությունների, բայց ես պետք է մնամ։ Ես խոստանում եմ ազատ, արդար ընտրություններ։ Հիմա այս իշխանության խոսքին կարելի՞ է հավատալ։ Ո՞նց կարելի է հավատալ այն մարդկանց, որոնք օրը հինգ անգամ ստում են։ Եվ սուտը դառել է մեր քաղաքական մշակույթի անբաժանելի մաս»։\nՀնարավոր արտահերթ ընտրություններին իր մասնակցության մասին\nՊատասխանելով ընթացիկ և ապագա գործընթացներում իր դերակատարության մասին հարցին՝ Քոչարյանն ասաց, որ կոչ է արել իր կողմնակիցներին մասնակցել քաղաքական գործընթացներին, և նրանք ակտիվ մասնակցում են։\n«Որոշ ներգրավվածություն ունեմ նաև ես՝ հանդիպումների ձևով, մտքերի փոխանակման ձևով։ Ինչո՞ւ ես ավելի ակտիվ չեմ ներգրավվել։ Պետք է ազնիվ լինեմ՝ պատճառը հետևյալն էր․ «Իմ քայլը» խմբակցության համար ես մի մարդ եմ, որին իրենք երկու տարի պահել են բանտում և, իրենց մտածելով, ինձ իշխանություն տալու պարագայում ես սուրը հանելու եմ և աջուձախ վրեժխնդիր եմ լինելու իրենց հետ։ Մինչև այսօր դա են ասում, սրսկում իրենց ուղեղները։ Այդ մարդիկ այդպես են մտածում, որովհետև հավանաբար իրենք այդպիսին են։ Պատճառը նաև դա էր, որ ես ինձ հեռու պահեցի այդ գործընթացներից, որ այդ նույն գործոնը չօգտագործվի այդ 20, 25, 30 պատգամավորներին վախեցնելու համար։ Տրամաբանական էր»։\nԽոսելով հնարավոր արտահերթ ընտրություններին իր մասնակցության մասին՝ Քոչարյանն ասաց, որ ունեն քաղաքական պայքարի համար անհրաժեշտ ամբողջ գործիքակազմը, կա նաև թիմ։\n«Ինչ վերաբերում է ընտրություններին, ապա շատ ավելի ճիշտ կլիներ, որ լիներ մի լագ, որի ընթացքում հնարավոր կլիներ վիճակը կայունացնել և շատ ավելի հանգիստ միջավայրում կազմակերպել ընտրություններ, որովհետև այսօր արտահերթ ընտրություններն այս մթնոլորտում, այս հակասությունների, անորոշությունների, զգայուն հարցերի պատասխանների բացակայության պարագայում իսկապես վտանգավոր են։ Դրա համար ճիշտը այդ ֆորմատն է, այդ լագն է։ Բայց այնուամենայնիվ, եթե իշխանությանը հաջողվի պարտադրել ընտրություններ ավելի արագ, իսկ իրենք ոնց որ այդ ձայներն ունեն խորհրդարանում, կրկին չեմ կարծում, որ ճիշտը չմասնակցելն է։ Կարծում եմ, որ մասնակցելը ճիշտ է։ Հակառակ դեպքում մենք հնարավորություն կտանք այս մարդկանց վերահաստատել իրենց իշխանությունը»։\nՔոչարյանի խոսքով՝ եթե գործող իշխանություններն այնուամենայնիվ չեն հասկանում, որ ներկայիս պայմաններում ընտրությունները վտանգավոր են երկրի համար, և այնուամենայնիվ գնան այդ քայլին, ինքը մասնակցելու է․\n«Ընտրություններում իրենց մենակ թողնել հանրության հետ, չեմ կարծում, որ ճիշտ է։ Դրա համար այո՛, մասնակցելու ենք և կրելու ենք»։\nԱռավել մանրամասն՝ civilnet.am-ում։\n"
}