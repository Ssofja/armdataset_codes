{
    "title": "«Գոլդեն Փելիս»-ը կրկին ներկայացվել է աճուրդի |aysor.am|",
    "text": "aysor.am: «Գոլդեն Փելիս»-ը կրկին ներկայացվել է աճուրդի, լրագրողների հետ զրույցում ասաց Պետգույքի կառավարման կոմիտեի նախագահ Նարեկ Բաբայանը։\n«Քանի որ համավարակի հետ կապված կոնտակտային անձինք էին այնտեղ տեղակայված և նախորդ աճուրդի գործընթացը դադարեցվել էր, նորից մեկնարկային կետից կսկսվի», - ասաց նա։\nԲաբայանի խոսքով՝ որևէ լուրջ գիտական փաստարկ չի կարող լինել, թե, քանի որ հյուրանոցում կորոնավիրուսով վարակված անձիք կամ կոնտակտավոր մարդիկ են եղել, կարող է ազդել գնի վրա։\n«Գնի վրա կարող է ազդել միայն տնտեսական վիճակը ու, առհասարակ, ներդրումների հետաքրքրվածությունը», - ասաց Բաբայանը։Նա նշեց, որ նախատեսել են գնի իջեցում, եթե աճուրդը չկայանա։\nՊետգույքի կառավարման կոմիտեի նախագահն ասաց, որ հյուրանոցին էական վնաս չի հասցվել, իսկ եթե կան էլ, աննշան են։\nԲաբայանի խոսքով՝ աճուրդի հանված գույքերի նկատմամբ որոշակի հետաքրքրվածություն եղել է։\n«Հիմա որոշ մրցույթներ չեն կայացել, փորձում ենք հասկանալ խնդիրները, որոնք երեք մասի կարող են բաժանվել՝ իրազեկվածություն, գնի բարձր լինելը ու մի խնդիր կար, որ պարտավորությունների ստանձնման դեպքում պետք է գրավադրված լինի գույքը, կառավարության այսօրվա որոշմամբ այդտեղ ճկունություն ենք մտցրել ու կարող ենք բանկային երաշխիք կիրառել պարտավորությունների կիրառման համար», - ասաց Բաբայանը։\n"
}