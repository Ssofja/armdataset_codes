{
    "title": "ԱՆ պատվիրակությունը Սանկտ Պետերբուրգում է",
    "text": "Առողջապահության նախարարի տեղակալ Լենա Նանուշյանի գլխավորած պատվիրակությունը երկօրյա այցով մեկնել է Ռուսաստանի Դաշնություն` մասնակցելու ՌԴ Սպառողների իրավունքների պաշտպանության և մարդու բարեկեցության Դաշնային ծառայության (Ռոսպոտրեբնադզոր) կողմից նոր կորոնավիրուսային վարակի (COVID-19) և այլ վարակիչ հիվանդությունների դեմ հակազդման հարցերով միջազգային գիտագործնական համաժողովին, որին մասնակցում են շուրջ 200 պատվիրակ` 22 երկրից:\nՍանկտ Պետերբուրգում տեղի ունեցող համաժողովին ներկա ԱՀԿ և այլ միջազգային կազմակերպությունների ներկայացուցիչները, ԵԱՏՄ, ԱՊՀ, Արևելյան Եվրոպայի, Ասիայի և Աֆրիկայի տարածաշրջաններից ժամանած առողջապահության ոլորտի պատասխանատուները, մասնագետները և գիտնականները կքննարկեն նոր կորոնավիրուսային համավարակի դեմ պայքարի գործում միջազգային համագործակցության, ինչպես նաև վարակիչ հիվանդությունների հակազդմանն ուղղված երկրների գիտական փորձի և ազգային ներուժի ամրապնդմանն առնչվող հարցերը: Ոլորտի մասնագետները կփոխանակվեն նոր կորոնավիրուսային և այլ վարակիչ հիվանդությունների դեմ պայքարում իրենց փորձով և ձեռքբերումներով:\nԲացի դրանից՝ միջոցառման շրջանակներում նախատեսվում է մշակել համաճարակային վերահսկողության կատարելագործման մեխանիզմներ, ինչպես նաև որոշել COVID-19-ի հետագա տարածման կանխարգելման հեռանկարները:\nՄիջազգային համաժողովին հայկական կողմը կներկայացնի COVID-19 համավարակի համաճարակաբանությունը և հակազդմանն ուղղված միջոցառումները:\nՔննարկվելու են հետևյալ թեմաները.\nՆոր կորոնավիրուսային վարակի համաճարակաբանություն: Կանխատեսում և մոդելներ: Հակահամաճարակային միջոցառումներ:COVID-19 համավարակի դեմ պայքարի ոլորտում միջազգային համագործակցության փորձը:SARS-CoV-2 մոլեկուլային գենետիկական բնութագրերը:Ախտորոշման և թեստ-համակարգերի փորձարկման նոր մոտեցումները:COVID-19-ի ժամանակ իմունային արձագանքի ձևավորման առանձնահատկությունները:Պատվաստանյութերի կլինիկական փորձարկումները:\n"
}