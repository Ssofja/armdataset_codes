{
    "title": "Ադրբեջանի հետ դեմարկացիայի գործով Վրաստանը քրեական գործ է հարուցել |aliq.ge|",
    "text": "aliq.ge: Վրաստանի դատախազությունը հետաքննում է վրաց-ադրբեջանական սահմանի դեմարկացիայի կառավարական հաձնաժողովի գործողությունների օրինականությունը: Տվյալներ կան, որ որոշ տարածքների հարցում ապօրինի համաձայնություններ են եղել` ի վնաս Վրաստանի տարածքային ամբողջականության:\nԴատախազությունը սրա հետ կապված հայտարարություն է տարածել:\nՉի հստակեցվում, թե կառավարական հանձնաժողովի` հատկապես որ տարիների գործունեությունն է քննության առնվել, սակայն արդեն շրջանառվում է 2006-2009 թվականների վարկածը:Օրերս Վրաստանի արտգործնախարար Դավիթ Զալկալիանին իր ադրբեջանցի գործընկերոջը տեղեկացրել է, որ ի հայտ են եկել Դավիթ Գարեջիի վանական համալիրին վերաբերող նոր նյութեր ու փաստաթղթեր, ինչի հետ կապված` հնարավոր է 2006-2007 թվականներին ձեռք բերված համաձայնության վերանայում պահանջվի:\nՔրեական գործ է հարուցված Վրաստանի քրեական օրենսգրքի 308-րդ հոդվածի առաջին մասով նախատեսված հանցագործության փաստով, այն է` Վրաստանի տարածքի մի մասը   այլ  երկրի տարածք տեղափոխելու գործողություններ: Հետաքննությունը սկսվել է 2020 թվականի օգոստոսի 17-ին` Վրաստանի պաշտպանության նախարարությունից ստացված գրավոր տեղեկատվության հիմքով:\nԱյս փուլում, ի թիվս այլ հարցերի, հետաքննությունը ուսումնասիրում է վրաց-ադրբեջանական պետական ​​սահմանի սահմանազատման գործում ներգրավված, Վրաստանի կառավարական հանձնաժողովի առանձին փորձագետների գործողությունների օրինականությունը: Քարտեզագրական փորձաքննություն է նշանակված: Ներգրավված են քարտեզագրության ոլորտի առաջատար մասնագետներ, գիտնականներ, գեոդեզիայի ոլորտի փորձագետներ, տասնյակ մարդիկ են հարցաքննվել:\nՀաշվի առնելով հանրային մեծ հետաքրքրությունը` Դատախազությունը խոստանում է պարբերաբար տեղեկատվություն տրամադրել գործի վերաբերյալ:\nՀիշեցնենք՝ վերջին տարիներին պետական ​​սահմանի չհստակեցված հատվածները լարվածություն են առաջացրել Վրաց-ադրբեջանական սահմանին գտնվող`  Դավիթ Գարեջի 6-րդ դարի վանական համալիրի շուրջ: Վանական համալիրում բազմիցս միջադեպեր են գրանցվել վրացի ու ադրբեջանցի սահմանապահների միջև, բողոքի ակցիաներ են անցկացվել: Իրավիճակը  լարվել էր հատկապես այն բանից հետո, երբ Ադրբեջանը փակել էր համալիր տանող մուտքը:\n"
}