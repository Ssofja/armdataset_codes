{
    "title": "Իրանում բողոքի զանգվածային ակցիաներ են |azatutyun.am|",
    "text": "azatutyun.am: Իրանում սկսվել են բողոքի զանգվածային ակցիաներ ջրի պակասի և սոցիալական կացության վատթարացման կապակցությամբ: Մայրաքաղաք Թեհրանում ցուցարարները համարձակվել են բացահայտ և հրապարակավ քննադատել իսլամական հանրապետության ղեկավարներին, ինչը չափազանց հազվադեպ երևույթ է Իրանում:\nԱլբորզի վարչական շրջանի կենտրոն Քերեջ ավանում զայրացած ցուցարարները վանկարկել են «Մա՛հ բռնապետին» կարգախոսը:\nԹեհրանում նախօրեին մարդիկ վանկարկել են «Մի՛ վախեցեք, մի՛ վախեցեք, մենք միասին ենք» և «Քերաջից մինչև Խուզեսթան՝ միասնություն» կարգախոսները: Ցույցերը սկսվել են հուլիսի 15-ին Խուզեսթանի նահանգի տասնյակ ավաններում:\nԻրավիճակն Իրանում վատթարացել է երաշտի, կորոնավիրուսի համավարակի նոր ալիքի և ամերիկյան պատժամիջոցների արդյունքում տնտեսական անկման հետևանքով: Երաշտը, որն ամենածանրն է անցած 5 տասնամյակների ընթացքում, լուրջ հարված է հասցրել գյուղատնտեսությանը: Մի քանի տասնյակ ավաններում խափանվել է հոսանքի մատակարարումը:\n«Ազատություն» ռադիոկայանի իրանական ծառայության հաղորդագրության համաձայն, Քերաջում մեծ թվով ցուցարարներ վանկարկում են «Ռեզա շահ, Աստված լուսավորի հոգիդ» կարգախոսը: Ռեզա Շահ Փահլավին արդիական Իրանի հիմնադիրն էր:\nՑուցարարները նաև հայհոյում և անիծում են Իսլամական հեղափոխության պահապանների կորպուսի մաս կազմող «Բասիջ» անվամբ ռազմականացված ջոկատների ծառայողներին:\n"
}