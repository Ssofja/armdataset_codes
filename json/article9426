{
    "title": "Ալիևը France24-ի եթերում կեղծ հայտարարություններ է արել |fip.am|",
    "text": "fip.am: Ադրբեջանի նախագահ Իլհամ Ալիևը հոկտեմբերի 14-ին հարցազրույց է տվել «Ֆրանս 24» (France 24) հեռուստաընկերությանը, որի ընթացքում անդրադարձել է Արցախում ընթացող պատերազմին և պատասխանել մի շարք հարցերի։ Ալիևը, սակայն, հարցազրույցի ընթացքում հնչեցրել է կեղծ և մանիպուլյատիվ հայտարարություններ, որոնք կներկայացնենք ստորև։\nՍիրիացի վարձկանների մասին ապացույցներ ունեն բոլորը, բացի Ալիևից \nFrance24-ի լրագրողը Ալիևին հարց է ուղղել Ֆրանսիայի նախագահ Էմանուել Մակրոնի՝ սիրիացի վարձկանների մասին փաստեր ունենալու վերաբերյալ հայտարարության մասին, որոնց կապակցությամբ Ալիևը պահանջել էր, որ Մակրոնը ներողություն խնդրի: «Ես դեռ սպասում եմ ապացույցների: Ինձ ոչ մի ապացույց չի ներկայացվել: Ոչ մի ապացույց չի ներկայացվել մեր մյուս պաշտոնյաներին»,- ի պատասխան, ասել է Ալիևը։ \nՀիշեցնենք, որ Էմանուել Մակրոնը Թուրքիայի միջնորդությամբ սիրիացի վարձկաններին Ադրբեջան ուղարկելու մասին փաստեր ունենալու մասին հայտարարություն արել էր սեպտեմբերի 30-ին՝ ԵՄ գագաթնաժողովի ընթացքում: Ահաբեկչական կազմակերպություններից վարձկան գրոհայինների՝ Լեռնային Ղարաբաղի հակամարտության գոտի տեղափոխվելու մասին հայտարարություն էր արել նաև Ռուսաստանի արտաքին հետախուզության ծառայության (ԱՀԾ) ղեկավար Սերգեյ Նարիշկինը: \nՍիրիացի վարձկանների՝ Ադրբեջանում  գտնվելու մասին հրապարակումներ արել են մի շարք հեղինակավոր լրատվականներ: The Economist-ը հոկտեմբերի 11-ին գրել էր, որ «ապացույցները գնալով ավելանում են, որ Թուրքիան հարյուրավոր սիրիացի վարձկանների է ուղարկել Ադրբեջանի համար կռվելու», իսկ CNN-ը զրուցել էր սիրիացու հետ, որը գրանցվել էր Ադրբեջան գնալու համար: Ներկայացնում ենք միջազգային լրատվականների՝ այս թեմայի վերաբերյալ հոդվածները։ \n\nCNN. Rebels from Syria recruited to fight in conflict between Azerbaijan and Armenia, source says\nThe Washington Post. Deaths of Syrian mercenaries show how Turkey, Russia could get sucked into Nagorno-Karabakh conflict\nThe Wall Street Journal. Turkish-Backed Syrian Fighters Join Armenian-Azeri Conflict\nThe Economist. The Azerbaijan-Armenia conflict hints at the future of war\nBBC. Armenia-Azerbaijan conflict: Azerbaijan president vows to fight on\n\nՍիրական մամուլում և սոցցանցերի սիրիացի օգտատերերի հրապարակումներում երևում են նաև Ադրբեջանում զոհված վարձկանների լուսանկարներն ու անձնական տվյալները: Վարձկանների՝ Արցախյան հակամարտությունում ներգրավված լինելու փաստերին անդրադարձել է նաև «Փաստերի ստուգման հարթակը»:\nԱդրբեջանը թիրախավորում է քաղաքացիական ենթակառուցվածքները\nՀարցազրույցում Ալիևը հայտարարեց, որ իրենց թիրախում միայն ռազմական օբյեկտներն են եղել. «Մենք երբեք միտումնավոր չենք հարձակվում գրավյալ տարածքների որևէ քաղաքի կամ գյուղերի խաղաղ բնակիչների վրա»: \nՍակայն իրականությունն այլ է։ Պատերազմի առաջին իսկ օրերից Ադրբեջանի զինված ուժերի թիրախում էին նաև քաղաքացիական ենթակառուցվածքները: Հենց առաջին օրը՝ սեպտեմբերի 27-ին, Ադրբեջանը հրթիռակոծեց և հրետանակոծեց մայրաքաղաք Ստեփանակերտը և այլ քաղաքներ։ Առաջին զոհերն էլ խաղաղ բնակիչներ էին: Մարտունիում հրթիռակոծության հետևանքով սեպտեմբերի 27-ին զոհվեցին մեկ տարեց կին և նրա 9-ամյա թոռը: Միայն մայրաքաղաք Ստեփանակերտում հայտնաբերվել էին թուրքական և իսրայելական արտադրության  հրթիռային, հարվածային և կասետային շուրջ 673 ռումբ։ Արցախի մայրաքաղաքում վնասվել են բազմաթիվ բնակելի շենքեր, հրետակոծության տակ են հայտնվել դպրոցներ և մանկապարտեզներ: Ռազմական գործողությունների երկրորդ օրը՝ սեպտեմբերի 29-ին, Ադրբեջանի հրետակոծության արդյունքում Արցախում 9-ամյա երեխա էր զոհվել:\nԱդրբեջանի կողմից քաղաքացիական ենթակառուցվածքներին և խաղաղ բնակչությանը թիրախավորելու ապացույցները շատ են: «Փաստերի ստուգման հարթակի» լրագրողներն օրերս եղել էին հրթիռակոծությունների ենթարկված Մարտունի քաղաքում և տեսանկարահանել այն: Ի հակառակ Ալիևի մյուս հայտարարության, թե Հայաստանը քաղաքացիական ենթակառուցվածքների մոտ է տեղադրում ռազմական տեխնիկան, Մարտունի քաղաքում և հատկապես հրթիռակոծությունից վնասված հատվածներում ռազմական օբյեկտներ չեն եղել:\nԿարդալ ավելին՝ fip.am-ում։\n"
}