{
    "title": "150-ից ավելի կամավորագրված քննիչներ ունենք, որոնք երրորդ օրն է՝ վարժանքներ են անցնում՝ առաջնագիծ մեկնելու․ ՔԿ նախագահի տեղակալ",
    "text": "Քննչական կոմիտեի 15 ծառայողներ զորակոչվել եւ ծառայության են նշանակվել տարբեր զորամասերում, կամավորագրվել է 4 ծառայող, որոնք այժմ առաջնագծում են։ Այս մասին այսօր կայացած ասուլիսի ընթացքում հայտնեց ՀՀ քննչական կոմիտեի նախագահի տեղակալ Արթուր Մելիքյանը։\n«150-ից ավելի կամավորագրված քննիչներ ունենք, որոնք երրորդ օրն է՝ տեսական եւ գործնական վարժանքներ են անցնում՝ նույնպես առաջնագիծ մեկնելու»,- ասաց նա։\nՔԿ քրեագիտական վարչության պետ Ռաֆայել Վարդանյանն էլ նշեց, որ այժմ քննարկվում է միջազգային քրեական դատարան դիմելու հարցը։\n«Սա քննարկվել է Քննչական կոմիտեում։ Պիտի ձեռնարկենք բոլոր միջոցառումները, որ հնարավոր միջազգային բոլոր ատյաններ ներկայացված փաստական տվյալների հիման վրա լինի համարժեք քրեական պատասխանատվություն եւ պատիժ՝ Ադրբեջանի գործողությունների առնչությամբ»,- ասաց նա։\nԱնդրադառնալով համացանցում տարածված տեսանյութին, որտեղ, իբր հայերեն խոսող ադրբեջանցի ռազմագերի է,  Ռաֆայել Վարդանյանը նշեց․\n«Ապատեղեկատվություն է, թե տարածված տեսանյությում երեւացող անձը հայերեն խոսող ադրբեջանցի ռազմագերի է։ Տեսանյութի անձը ՀՀ քաղաքացի է եւ որեւէ մասնակցություն չի ունեցել Ադրբեջանի ԶՈՒ-ի իրականացրած գործողություններին»։\n"
}