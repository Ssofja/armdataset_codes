{
    "title": "Վիճակախաղերի գովազդները կիրականացվեն ժամը 22:00-07:00-ն. օրինագիծը ստացավ դրական եզրակացություն",
    "text": "ԱԺ գիտության, կրթության, մշակույթի, սփյուռքի, երիտասարդության եւ սպորտի հարցերի մշտական հանձնաժողովն ապրիլի 29-ին Մխիթար Հայրապետյանի նախագահությամբ գումարեց հերթական նիստը:\nՀՀ ֆինանսների նախարարի տեղակալ Արմեն Հայրապետյանի ներկայացմամբ երկրորդ ընթերցմամբ քննարկվեց ««Գովազդի մասին» օրենքում փոփոխություններ» կատարելու մասին» օրենքի նախագիծը:\nԱռաջարկվում է լրատվական կայքերի միջոցով իրականացվող վիճակախաղերի գովազդների նկատմամբ 20% կայքէջի ծավալային սահմանափակման փոխարեն կիրառել ժամային սահմանումը` նախատեսելով, որ գովազդները կարող են իրականացվել 22:00-ից մինչեւ 07:00-ն ընկած ժամանակահատվածում:\nՀիմնական զեկուցողը նշեց, որ առաջին ընթերցմամբ ընդունվելուց հետո  նախագծում փոփոխություններ չեն կատարվել:\nՀարակից զեկուցմամբ ԱԺ պատգամավոր Արթուր Մանուկյանն առաջարկեց կողմ քվեարկել օրինագծին:\nԱԺ պատգամավոր Աննա Կոստանյանը նշեց, որ ԶԼՄ-ների կողմից եղել են մտահոգություններ, որ վիճակախաղերի մասնակիցների թիվն ավելացել է:\nՖինանսների փոխնախարարը նշեց, որ նշյալ մտահոգությունները չեն վերաբերում այս փոփոխություններին:\nՕրենքի նախագիծը ստացավ դրական եզրակացություն:   \n"
}