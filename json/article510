{
    "title": "«Որքան շատ է բռնապետ Լուկաշենկոն ցանկանում պահպանել իշխանությունը, այնքան այն ավելի է թուլանում». Տիխանովսկայան սյունակ է գրել The Washington Post-ի համար |tert.am|",
    "text": "tert.am: Բելառուսի ընդդիմության առաջնորդ Սվետլանա Տիխանովսկայան սյունակ է գրել ամերիկյան The Washington Post պարբերականի համար, որում հայտարարում է, որ օգոստոսին կայացած նախագահական ընտրություններից հետո բելառուսները համախմբվել են «հանուն ժողովրդավարության աննախադեպ զանգվածային շարժման» շրջանակում:\n«Որքան շատ է բռնապետ Լուկաշենկոն ցանկանում պահպանել իշխանությունը, այնքան այն ավելի է թուլանում»,-գրել է Տիխանովսկայան:\nՆրա խոսքով` Բելառուսի բնակիչները շարունակում են դուրս գալ բողոքի ակցիաների` չնայած ուժայինների կողմից ճնշումներին, ինչպես նաև ստին և քարոզչությանը, որն իրականացնում են Բելառուս այցելած ռուս լրագրողները:\n«Մենք խաղաղ ակցիաների կողմնակից ենք և հրաժարվում ենք բռնությունից: Շատերը հարցնում են, թե արդյոք դա բավարար է: Ես կարծում եմ, որ պատասխանն այո է: Մենք՝ որպես ժողովուրդ, հասել ենք այն կետին, որտեղից վերադարձ չկա: Լուկաշենկոն այս երկրի առաջնորդի դերում ապագա չունի, և նրա՝ իշխանությունից հեռանալն ընդամենը ժամանակի հարց է»,-գրում է Տիխանովսկայան:\nԸնդդիմադիր գործիչն այլ երկրների կառավարություններին կոչ է արել «դադարեցնել համագործակցությունը ռեժիմի հետ» և պատժամիջոցներ սահմանել նրանց նկատմամբ, ովքեր կեղծել են Բելառուսի նախագահական ընտրությունների արդյունքները` հանցանք գործելով սեփական ժողովրդի դեմ: Նա այդ երկրներին խնդրել է նաև «անել հնարավոր ամեն բան, որպեսզի օգնեն այն բելառուսներին, որոնք ստիպված են եղել փախչել երկրից վերջին բռնաճնշումների ժամանակ»:\n«Հակառակ պետական քարոզչության պնդումներին՝ ժամանակը մեր կողմից է: Այն, ինչ հավերժական էր թվում, կանհետանա մեկ ակնթարթում: Մեզ ընդամենը պետք է միասնական լինել: Հարցն այն չէ, թե արդյոք մենք կհաղթենք: Մենք արդեն հաղթել ենք: Ռեժիմը փորձում է գողանալ մեզնից այդ հաղթանակը: Չի ստացվի»,-գրել է Տիխանովսկայան:\nԲողոքի ցույցերը Բելառուսում չեն դադարում օգոստոսի 9-ին կայացած նախագահական ընտրություններից ի վեր. ընդդիմադիրներն ու նրանց կողմնակիցներն ամեն օր փողոց են դուրս գալիս՝ բողոքելով ընտրությունների արդյունքներից, որոնց համաձայն՝ հաղթող է ճանաչվել երկրի գործող նախագահ Ալեքսանդր Լուկաշենկոն:\n"
}