{
    "title": "Սպուտնիկ V-ով պատվաստված անձանց մոտ արտառոց և անսպասելի դեպքեր չեն արձանագրվել. մասնագետ |armenpress.am|",
    "text": "armenpress.am: Հայաստանի Հանրապետությունում Սպուտնիկ V-ով պատվաստված շուրջ 600 քաղաքացու մոտ հետպատվաստումային որևէ խնդիր չի առաջացել:\nԱյս մասին մամուլի ասուլիսի ժամանակ ասաց ՀՀ ԱՆ հիվանդությունների վերահսկման և կանխարգելման ազգային կենտրոնի վարակիչ և ոչ վարակիչ հիվանդությունների համաճարակաբանության վարչության պետ Ռոմելլա Աբովյանը:\n«Հայաստանն օրերս ձեռք է բերել AstraZeneca պատվաստանյութի առաջին խմբաքանակը՝ 24 հազար դեղաչափ, սակայն մինչ այդ մենք ունեինք Սպուտնիկ V պատվաստանյութը: Այդ ժամանակ մեկնարկել էինք պատվաստումները բուժաշխատողների, ինչպես նաև ռիսկի մյուս խմբերի  շրջանում, ովքեր հերթագրվել էին մինչ պատվաստանյութը ՀՀ ներմուծելը: Սպուտնիկ V-ով պատվաստված շուրջ 600 քաղաքացու մոտ հետպատվաստումային որևէ խնդիր չկա, արտառոց և անսպասելի դեպքեր չեն արձանագրվել»,- նշեց Աբովյանը:\nՆրա խոսքով՝ ներկայում, AstraZeneca-ի ձեռքբերումից հետո, աշխատանքներ են տարվում դրա բաշխման ուղղությամբ:\n«Մոտակա ամիսներին մենք սպասում ենք AstraZeneca-ի մյուս չափաբաժինը, ինչպես նաև կարող են լինել այլ պատվաստանյութեր: Այն, ինչ մեզ կառաջարկվի, կքննարկվի ՀՀ առոջապահության նախարարության կողմից»,- ընդգծեց մասնագետը:\n"
}