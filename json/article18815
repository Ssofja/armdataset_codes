{
    "title": "Ռոհանիի հավաստմամբ՝ Իրանն այժմ ավելի շատ ուրան է հարստացնում, քան 2015-ին |azatutyun.am|",
    "text": "azatutyun.am: Իրանի նախագահը հայտարարել է, թե երկիրը հիմա ավելի շատ ուրան է հարստացնում, քան 2015 թվականին, երբ գերտերությունների հետ գործարք էր կնքել միջուկային ծրագիրը սահմանափակելու մասին:\n«Իրանի հանդեպ ճնշումները մեծացել են, սակայն մենք շարունակում ենք առաջընթաց արձանագրել», - հեռուստատեսային ելույթում պնդել է Հասան Ռոհանին:\nԱվելի վաղ, արձագանքելով ԱՄՆ պատժամիջոցներին, Թեհրանը հրաժարվել էր պայմանագրով ստանձնած պարտավորություններից, որն Իրանի հետ ստորագրել էին Մեծ Բրիտանիան, Ֆրանսիան, Գերմանիան, Չինաստանը, Ռուսաստանն ու Միացյալ Նահանգները:\nՎաշինգտոնը նախանցած տարի միակողմանիորեն դուրս էր եկել համաձայնագրից, ԱՄՆ նախագահ Դոնալդ Թրամփը հայտարարել էր, թե այն մի շարք լուրջ թերություններ ունի, պահանջելով վերստին բանակցել՝ դրանք շտկելու շուրջ։\n"
}