{
    "title": "Արցախում վերականգնվել է ավելի քան 1400 ենթակառուցվածքային օբյեկտ և բնակելի շինություն |1lurer.am|",
    "text": "1lurer.am: Ռուսաստանի ԱԻՆ-ի մասնագետները մասնակցում են Արցախում ռազմական գործողությունների հետևանքով վնասված ենթակառուցվածքների և բնակարանների վերականգնման գործընթացի վերահսկողությանը: Այս մասին տեղեկանում ենք ՌԴ ԱԻՆ կայքից:\nՌԴ մարդասիրական օգնության շնորհիվ վերականգնվել է մոտ 1400 օբյեկտ: Դրանք բազմաբնակարան և մասնավոր բնակելի շենքեր, վարչական շենքեր, ենթակառուցվածքներ և սոցիալական նշանակության օբյեկտներ են:\nՎերականգնման աշխատանքներ են կազմակերպվել ևս 644 վայրերում: Փետրվարի 4-ին, օբյեկտների վերականգնելու համար, փրկարարները Մարտունի քաղաք են տեղափոխել ավելի քան 10 տոննա մետաղական պրոֆիլներ և ցինկապատ պողպատե թիթեղներ: Ընդհանուր առմամբ, գերատեսչության մասնագետներն Արցախի շրջաններ են տեղափոխել ավելի քան 130 տոննա բեռ:  \nԲացի այդ, աշխատակիցները շարունակում են պրոֆիլակտիկ միջոցառումներ անցկացնել ուսումնական հաստատությունների հետ: Գերատեսչության հոգեբանները, բժիշկները և պիրոտեխնիկները երեխաներին պատմում են պայթյունավտանգ առարկաների հայտնաբերման դեպքում անվտանգության միջոցառումների մասին, նրանց սովորեցնում են, թե վնասվածքներից և արյունահոսության դեպքում ինչպես ցուցաբերել առաջին բուժօգնությունը, ինչպես նաև գործնական վարժություններ են անցկացնում սթրեսային իրավիճակները հաղթահարելու համար: Այդպիսի դասընթացներին հաճախել է մոտ 4400 աշակերտ:\nԶուգահեռաբար դասընթացներ են անցկացվում նաև ուսումնական հաստատությունների դասախոսական կազմի հետ՝ դպրոցականների հոգեբանական աջակցության հմտությունները զարգացնելու համար: Ընդհանուր առմամբ, անցկացվել է 11 դասընթաց, որին մասնակցել է ավելի քան 330 ուսուցիչ:\n"
}