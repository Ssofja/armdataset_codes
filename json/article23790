{
    "title": "Թալիբները շրջապատել են Քաբուլը եւ մտնում են օդանավակայան, նրանք հայտարարել են երկրի ամբողջ տարածքի վերահսկողության մասին |armenpress.am|",
    "text": "armenpress.am: «Թալիբան» արմատական շարժման գրոհայինները լիովին շրջապատել են Քաբուլ քաղաքը եւ մտնում Աֆղանստանի մայրաքաղաքի օդանավակայանի տարածք: Այս մասին, ինչպես տեղեկացնում է ՏԱՍՍ-ը, հայտնել է Al Arabiya հեռուստաալիքը:\nԴրա տվյալներով ՝ թալիբները խոստանում են, որ բոլոր օտարերկրացիները, որոնք ցանկանում են լքել Աֆղանստանը, կկարողանան անարգել դա անել ՝ օգտվելով Քաբուլի օդանավակայանից: Նրանք, ովքեր կցանկանան մնալ, պետք է իրենց ներկայությունը գրանցեն շարժման ներկայացուցիչների մոտ։\nՊակիստանի Geo TV հեռուստաալիքի տվյալներով ՝ թալիբները հայտարարել են, որ Քաբուլի օդանավակայանը կգործի սովորական ռեժիմով:\nՀեռուստաալիքի տեղեկատվության համաձայն ՝ թալիբները նաեւ խոստացել են, որ աֆղանական զինված ուժերի ծառայողներին թույլատրված է ցրվել տներով, եթե նրանք դա ցանկանան: Ինչպես հավաստիացրել է շարժման ղեկավարությունը, գրոհայիններին հրահանգվել է հաղթանակը չհիշատակել օդ կրակոցներով:\n«Թալիբան»-ի ղեկավարությունը տեղեկացրել է, որ Քաբուլի կրթական, բժշկական եւ հասարակական նշանակության այլ հաստատություններ կշարունակեն աշխատանքը սովորական ռեժիմով: Ծայրահեղականները խոստանում են թույլ չտալ գրոհայիններին քաղաքում ինչ-որ հաղթական երթեր անցկացնել։\nԱվելի վաղ թալիբները հայտարարել էին, որ վերահսկում են Աֆղանստանի ողջ տարածքը:\nԿիրակի առավոտյան շարժման ուժերը հարձակում են սկսել Քաբուլի բոլոր ուղղություններով։ Աֆղանստանի ներքին գործերի նախարարի պաշտոնակատար Աբդուլ Սաթար Միրզաքվալը TOLO News հեռուստաալիքի եթերում հայտարարել է, որ «իշխանության փոխանցումը կանցնի խաղաղ ճանապարհով»:\n"
}