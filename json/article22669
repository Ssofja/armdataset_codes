{
    "title": "ՀԱՊԿ երկրները միացել են պաշտպանական ոլորտում ՌԴ միջգերատեսչական փոխգործակցության համակարգին |news.am|",
    "text": "news.am: Հավաքական անվտանգության պայմանագրի կազմակերպության Ճգնաժամային արձագանքման կենտրոնը մտել է ՌԴ պաշտպանության նախարարությանը կից միջգերատեսչական փոխգործակցության համակարգ։ Այս մասին տեղեկացրել է Ռուսաստանի պաշտպանության նախարար, բանակի գեներալ Սերգեյ Շոյգուն, փոխանցում է ՏԱՍՍ-ը։\n«Կարեւոր է նշել, որ հաստատվել է տեղեկատվության փոխանակում ՀԱՊԿ Ճգնաժամային արձագանքման կենտրոնի, ինչպես նաեւ Բելառուսի եւ Ղազախստանի կենտրոնական հրամանատարական կետերի հետ»,- ասել է Շոյգուն՝ բացելով V գիտագործնական համաժողովը՝ նվիրված միջգերատեսչական եւ տեղեկատվական փոխգործակցությանը պաշտպանության ոլորտի խնդիրների լուծման ժամանակ։\nՆա ընդգծել է, որ ՀԱՊԿ բարեկամները եւ դաշնակիցներն առաջին անգամ են միացել նման աշխատանքի։\n«Դա վկայում է այն մասին, որ մեր աշխատանքի ուղղություններն անընդհատ ընդլայնվում են»,- նշել է ՊՆ նախարարը։ Նրա խոսքով՝ անցած հինգ տարիներին կատարելագործվել է միջգերատեսչական փոխգործակցության համակարգի իրավական բազան։\nՀամաժողովի հանդիսավոր բացման արարողության ժամանակ Շոյգուն ողջունել է նախարարությունների եւ գերատեսչությունների, գործադիր իշխանության մարմինների եւ պետական կազմակերպությունների ներկայացուցիչներին, որոնք հավաքվել են, որպեսզի քննարկեն պաշտպանության ոլորտում համատեղ աշխատանքի համակարգման հրատապ ուղղությունները։\n«Ստեղծվել է տեխնոլոգիական ենթակառուցվածք, որը միավորում է 55 նախարարություն եւ գերատեսչություն։ Գործում է Ռուսաստանի Դաշնության սուբյեկտների հետ փոխհարաբերությունների արդյունավետ համակարգ։ Դա ամեն տարի հաստատվում է ռազմավարական հրամանատարա-շտաբային զորավարժությունների ժամանակ, որոնց մասնակցում են երկրի բոլոր տարածաշրջանները»,- ընդգծել է նախարարը։\nՍպառազինությունների պետական ծրագիրը\nՇոյգուն տեղեկացրել է նաեւ, որ մեծ ուշադրություն է հատկացվում սպառազինությունների պետական ծրագրի իրականացմանը։ «Կոնցեռնների եւ միավորված կորպորացիաների հետ համատեղ իրականացվում է պետպատվերի կատարման ամենօրյա մոնիթորինգ»,- ասել է ռազմական գերատեսչության ղեկավարը։\nՆրա խոսքով՝ շնորհիվ շրջանային իշխանությունների հետ աշխատանքի ընդհանուր համակարգի՝ հաջողությամբ լուծվում են սոցիալական հարցերը։ «Զգալիորեն նվազել է զինծառայողների ընտանիքների անդամների աշխատավայրերի պահանջարկը, եւ գրեթե բոլոր կարիքավորներին տրամադրվել են տեղեր նախադպրոցական կրթական հաստատություններում»,- ասել է նախարարը։\nՆա նշել է, որ ընդհանուր առմամբ բազմաթիվ խնդիրների լուծումը միջգերատեսչական փոխգործակցության համակարգի զարգացման ոլորտում պահանջում է համաձայնեցված մոտեցումներ եւ նախաձեռնողական գործողություններ։\n"
}