{
    "title": "«Գյումրու օր» տոնակատարության շրջանակում շահագործման կհանձնվի երեք կրթամշակութային կենտրոն |armenpress.am|",
    "text": "armenpress.am: «Գյումրու օր» տոնակատարության շրջանակում՝ սեպտեմբերի 5-ին, քաղաքապետարանի շենքում,  շահագործման կհանձնվի կրթամշակութային 3 կենտրոն: Շինությունները տեղակայված են Գյումրու համայնքապետարանի վարչական կառույցի նկուղային հատվածում:\nՏարածքը հիմնանորոգվել է Գյումրու համայնքապետարան-ՀՀ կառավարություն համատեղ սուբվենցիոն ծրագրի շրջանակմ: Շենքի տվյալ հատվածում գործելու են Գյումրու պատմության թանգարանը, Մկրտիչ Արմենի անվան կենտրոնական գրադարանը և Գյումրու համայնքային ցուցասրահը:\n«Գյումրու օր» միջոցառման շրջանակում կատարելու ենք այս երեք խիստ կարևոր կառույցների բացումը և ազդարարելու ենք, որ այսուհետ այս կառույցները պատրաստ են ընդունելու գյումրեցիներին և  Գյումրու բոլոր հյուրերին»,- տեղեկացրեց Գյումրու քաղաքապետարանի մշակույթի և երիտասարդության հարցերի բաժնի պետ Լիլիթ Թովմասյանը:\n Ցուցասրահում հենց առաջին ցուցադրությունը նախատեսվում է սեպտեմբերի 5-ին՝  կանադահայ նկարիչ Գևորգ Կասաբյանի անհատական ցուցահանդեսով:\nՄյուս  կառույցը՝ Մկրտիչ Արմենի անվան կենտրոնական գրադարանը, արդեն իսկ տեղավորվել է շինությունում: Քաղաքային գրադարանը տեղափոխելու պատճառը նախկին շենքի վթարային վիճակն է եղել: Գրքերը գրադարակներին  են, սպասվում է նոր գրականության համալրում, իսկ ընթերցողների համար գրադարանը բաց կլինի սեպտեմբերի 5-ից հետո:\nԳյումրու պատմության թանգարանի հատվածում դեռ անելիքներ շատ կան:  Ցուցանմուշների տեղադրման աշխատանքներին զուգահեռ որոշ սենյակներում դեռ շինարարական եռուզեռ է:\nԹանգարանում ցուցադրվելու են Գյումրու «Կումայրի» պատմամշակութային արգելոց թանգարանում պահվող ցուցանմուշները, որոնց մի մասը 1988 թվականի ավերիչ երկրաշարժից հետո ժամանակավոր պահպանության էին հանձնվել ՀՀ մի շարք թանգարանների:\n"
}