{
    "title": "Բրիտանիան խստացնում է հակահամաճարակային սահմանափակումները, Գերմանիան և Իսպանիան՝ երկարաձգում |azatutyun.am|",
    "text": "azatutyun.am: Միացյալ Թագավորության իշխանությունները պատրաստվում են փետրվարի 15-ից խստացնել պատժամիջոցները երկիր մուտք գործելիս կարանտինը խախտողների համար՝ սահմանելով դրամական մեծ տուգանքներ և անգամ ազատազրկում:\nԱյսօրվա դրությամբ բրիտանական «կարմիր ցուցակում» 33 երկիր է, որտեղից վերադառնալուց հետո անհրաժեշտ է 10 օր կարանտին անցկացնել հյուրանոցում և երկու անգամ կորոնավիրուսի թեստ հանձնել:\n«Նրանց համար, ովքեր չեն անցել պարտադիր թեստավորում, կսահմանվի հազար ֆունտ ստերլինգ տուգանք, երկրորդ թեստը չանցածների համար` 2 հազար ֆունտ և կարանտինի ավտոմատ երկարացում մինչև 14 օր, և 5-10 հազար ֆունտ ստերլինգ՝ նրանց համար, ովքեր չեն կատարի կարանտինի պահանջը», - ասել է Բրիտանիայի առողջապահության նախարար Մեթ Հեքոքը:\nԿորոնավիրուսի նոր շտամների տարածման պատճառով Իսպանիայի կառավարությունը երկարաձգել է սահմանափակումները Բրազիլիայից, Մեծ Բրիտանիայից և Հարավային Աֆրիկայից ժամանողների համար: Որոշվել է նաև շարունակել հսկողությունը Պորտուգալիայի հետ ցամաքային սահմանին:\nԳերմանիայի կառավարությունը պատրաստվում է երկարացնել կորոնավիրուսի հետ կապված սահմանափակումները մինչև մարտի 1-ը: Նախարարների կաբինետը և տարածաշրջանային իշխանությունները ցանկանում են, երկարաձգման հետ մեկտեղ, հաստատել կարանտինային խիստ ռեժիմի դադարեցման ռազմավարությունը:\n"
}