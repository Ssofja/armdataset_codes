{
    "title": "Ալիևը դժգոհություն է հայտնել երկրի արտգործնախարար Մամեդյարովի աշխատանքի հետ կապված |aysor.am|",
    "text": "aysor.am:  Ադրբեջանի նախագահ Իլհամ Ալիևը դժգոհություն է հայտնել արտաքին գործերի նախարար Էլմար Մամեդյարովի աշխատանքից:\n«Կարծում եմ, որ մեր դիվանագիտական գործունեությունը կարող էր ավելի արդյունավետ լինել: Ես բազմիցս ասել եմ, որ մեր դիվանագիտությունը պետք է լինի հարձակողական, այլ ոչ թե պասիվ, պաշտպանողական: Չպետք է լինի այնպիսի դիվանագիտություն, որը վախենում է արտահայտվել ինչ-որ մեկին գոհացնելու համար»,- ասել է Ալիևը կառավարության նիստում:\n«Չնայած իմ հանձնարարականներին՝ ես նախարարից արդյունք չտեսա: Ցավոք, վերջին ժամանակներում մեր դիվանագիտությունը համատեղելի չէ մեր երկրի հաջող զարգացման հետ, որոշ դեպքերում այն զբաղվում է անիմաստ աշխատանքով, անիմաստ բանակցություններով: Ի՞նչ բանակցություններ կարող են լինել թշնամու հետ՝ կորոնավիրուսի հարցով: Դա անհեթեթություն է: Մենք, ի՞նչ է, սկսել ենք համագործակցություն Հայաստանի հե՞տ»,- նշել է Ալիևը:\nՆա ընդգծել է, որ նախարարը պետք է Հայաստանի հետ պայմանավորվեր ղարաբաղյան հակամարտության վերաբերյալ, բայց, ցավոք, մինչ այժմ նպատակի չի հասել, քանի որ Հայաստանը դեռ չի կատարել ՄԱԿ-ի Անվտանգության խորհրդի բանաձևը:Ալիևը նշել է, որ արտաքին գործերի նախարարը որևէ կերպ չի արձագանքել հուլիսի 12-ին, երբ սկսվել են իրադարձությունները Ադրբեջանի և Հայաստանի սահմանին:\n«Ի՞նչ էր անում արտգործնախարարը: Որտե՞ղ էր նա: Մենք գտնվում էինք աշխատավայրում հուլիսի 12-ի դեպքերից հետո: Վարչապետը՝ աշխատավայրում, ես մինչև առավոտ աշխատանքի էի: Պաշտպանության նախարարը, Գլխավոր շտաբի պետը, ինչպես նաև Պետական   անվտանգության ծառայության պետը, Ներքին գործերի նախարարը, Արտաքին հետախուզության ծառայության պետը և Անվտանգության խորհրդի քարտուղարն աշխատում էին մինչև առավոտ: Արտաքին գործերի նախարարին չկարողացա գտնել: Ես հարցրի Ալի Ասադովին, թե որտեղ է նա: Ի՞նչ է նա քեզ ասել: Ասա ինձ»,- նշել է նա:\nՎարչապետ Ասադովը պատասխանել է հետևյալը. «Նա (Մամեդյարովը) ասել է, որ տնից է աշխատում: Ես զանգահարեցի նրան: Ես ասացի՝ ասա ինձ ժամանակով, որտե՞ղ ես եղել: Նա նաև ասել է, որ աշխատել է տնից, որ երեկոյան 3-ին լսել է այդ մասին (Հայաստանի հետ սահմանին իրադարձությունների): Այնուհետև նա ասել է, որ հեռախոսով զրուցել է Հիքմեթ Հաջիևի (նախագահի օգնական) հետ երեկոյան՝ ժամը 6-ին կամ 7-ին: Ես տվել եմ այն հանձնարարականները, որոնք Դուք էիք տվել նրան, և ասել եմ, որ այդպես չի կարելի: Մենք բոլորս գտնվում ենք աշխատավայրում: Գործընթացները ղեկավարվում են նախագահի կողմից: Որպես արտաքին գործերի նախարար՝ դուք պետք է կատարեք այն խնդիրները, որոնք նախագահն է դրել: Ես հարցրի, թե ինչու ես տնից աշխատում: Դու պետք է գաս աշխատավայր, գրասենյակ: Խնդիրն այսպես է դրվել: Դրանից հետո տեղի ունեցած իրադարձությունները հայտնի են»:\n"
}