{
    "title": "Կառավարությունը որոշեց ստեղծել «Հիդրոօդերեվութաբանության և մոնիթորինգի կենտրոն» ՊՈԱԿ-ը՝ մի շարք ՊՈԱԿ-ների միաձուլման արդյունքում",
    "text": "Կառավարությունը որոշեց «Շրջակա միջավայրի մոնիթորինգի և տեղեկատվության կենտրոն», «Հիդրոօդերևութաբանության և մթնոլորտային երևույթների վրա ակտիվ ներգործության ծառայություն» և «Անտառային մոնիթորինգի կենտրոն» պետական ոչ առևտրային կազմակերպությունները միաձուլման ձևով վերակազմակերպել՝ ստեղծելով «Հիդրոօդերեվութաբանության և մոնիթորինգի կենտրոն» պետական ոչ առևտրային կազմակերպություն։\nՆախատեսվում է «Հիդրոօդերեվութաբանության և մոնիթորինգի կենտրոն» պետական ոչ առևտրային կազմակերպությանը վերապահել ձեռնարկատիրական գործունեության հետևյալ տեսակները`\n\nլաբորատոր հետազոտությունների և անալիզների իրականացում. Գործող լաբորատորիայի հագեցվածության մակարդակը ապահովում է ոլորտին բնորոշ հետազոտությունների իրականացում՝ ապահովելով ինչպես պետական սեփականություն հանդիսացող ռեսուրսների վերաբերյալ լրացուցիչ տեղեկատվություն, այնպես էլ ֆինանսական ճկուն համակարգի առկայություն, ինչը բնորոշ է նաև զարգացած երկրների ոլորտում գործող համապատասխան կառույցների գործունեությանը։\nհիդրոերկրաբանական տեղեկատվությունների (խորհրդատվությունների) կազմում և տրամադրում.\nստորերկրյա ջրերի հանքավայրերի լոկալ կամ փոքր տեղամասերում սահմանափակ տեխնածին գործոնների ազդեցությամբ ձևավորվող ստորերկրյա ջրերի ռեժիմի հատուկ դիտողական ցանցի դիտակետերում ջրերի քանակի և որակի ուսումնասիրությունների իրականացում,\nհիդրոօդերևութաբանական տեղեկատվության տրամադրում և մասնագիտացված հիդրոօդերևութաբանական ծառայությունների մատուցում.\nմթնոլորտային երևույթների ռադիոլոկացիոն դիտարկումներ և համապատասխան տեղեկատվական ծառայությունների մատուցում,\nաշխարհատեղեկատվական համակարգի և հեռազննման տեխնոլոգիաներով հետազոտությունների իրականացում:\n\n"
}