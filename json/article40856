{
    "title": "Ջերմուկի կրթահամալիրի տնօրենը ժխտում է, որ սպառնացել է աշակերտին դպրոցից հեռացնել դասադուլին մասնակցելու համար",
    "text": "Այսօր համացանցում տեսանյութ էր տարածվել, որտեղ Ջերմուկ քաղաքում Ամուլսարի հանքի շահագործման դեմ ակցիա իրականացնող աշակերտներից մեկը պատմում էր, թե դպրոցի տնօրենն իրեն փոխանցել է. «Ծնողիդ կասես, թող գա դիմում գրի, քեզ հանի դպրոցից»:\nԸստ նրա՝ տնօրենն իրենց դասարանի մոտ բարձր դասարանի աշակերտներ է ուղարկել, որոնք էլ փոխանցել են նրա ասածը:\nՋերմուկի կրթահամալիրի տնօրեն տիկին Արսենյանը մեզ հետ զրույցում ժխտեց, որ սպառնացել է որևէ աշակերտի դպրոցից հեռացնել:\n«Նա 6-րդ դասարանի աշակերտուհի է: Իր դասարանի դասղեկը երկու երեխա է ուղարկել, որ բոլորին ասեն՝ դասապրոցես կա, աշխատում ենք, և երեխաները մասնակցեն դրան: Ես նույնիսկ այդ աշակերտին չեմ ճանաչում: Ինքն էլ շատ լավ սովորող, հրաշալի աշակերտուհի է, վախեցել է, սկսել է հուզվել դրանից»,- նշեց տիկին Արսենյանը:\nՀամացանցում տարածված մեկ այլ տեսանյութում էլ ջերմուկցի մի աշակերտ բողոքում էր, թե դպրոցներից մեկի դռները փակվել են, և դասադուլին մասնացող աշակերտները չեն կարողանում դուրս գալ:\nՏիկին Արսենյանը նշեց, որ չնայած իրենց դպրոցի դռները սովորաբար փակ են լինում, այսօր բաց են եղել, և աշակերտների կամքին են թողել՝ մասնակցե՞լ, թե՞ չմասնակցել դասադուլին:\nՏնօրենի խոսքով՝ իր և ուսուցիչների միակ առարկությունն այն է, որ աշակերտները չպետք է խառնվեն քաղաքական ակցիայի:\nԱյն դիտարկմանը, թե սա բնապահպանական ակցիա է, ոչ թե քաղաքական, տիկին Արսենյանը նշեց, որ սա արդեն վերածվել է քաղաքական հարցի:\n «Աշակերտին պետք է զերծ պահել այդ ամեն ինչից, թող ծնողները մասնակցեն, Ջերմուկ համայնքի բնակիչները մասնակցեն, ուսուցչական անձնակազմը մասնակցի, առողջարանի անձնակազմը մասնակցի»,- ասաց նա:\nՏիկին Արսենյանը նշեց, որ ինքը դեմ չէր լինի, եթե ակցիան կազմակերպվեր շաբաթ կամ կիրակի օրը:\n«Ես կհամաձայնեի, որ ոչ աշխատանքային օր անեին, եթե աշակերտները ցանկություն կունենային մասնակցելու այդ երթին արդեն հասուն տրամաբանությամբ և ոչ թե դասերի հաշվին: Դասադուլ են անունը դրել, բայց երեխաների համար շատ լավ է, որ իրենք պարզապես խուսափեն դպրոցից»,- ասաց նա:\n"
}