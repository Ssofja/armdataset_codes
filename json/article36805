{
    "title": "Վրաստանի «Ռուսթավի 2»-ը դադարեցրել է հեռարձակումը. պատկան մարմինները խոսում են ապակայունացման փորձի մասին |aliq.ge|",
    "text": "aliq.ge։ «Ռուսթավի 2»-ի դեմ ակցիաների ֆոնին երեկ դադարեցվել է հեռուստաալիքի հեռարձակումը, վերականգնվել է միայն այսօր առավոտյան։\nՀեռուստաընկերության հեռարձակումը դադարեցնելու մասին պարզաբանում չի տրվել։Հիշեցնենք՝ «Ռուսթավի 2» ընդդիմադիր հեռուստաընկերության հաղորդավար Գիորգի Գաբունիան իր հեղինակային հաղորդումն սկսել էր ռուսերենով, բացման խոսքում հայհոյելով ՌԴ նախագահ Վլադիմիր Պուտինին։\nԱյս ամենը մեծ աղմուկ է բարձրացրել, հայտարարություններ են տարածել արտաքին ու ներքին գործերի նախարարությունները, Վրաստանի պատրիարքարանը, խնդրին անդրադարձել է նաև վարչապետ Մամուկա Բախտաձեն և նախագահ Սալոմե Զուրաբիշվիլին:\nՀայտարարությունից հետո մի խումբ քաղաքացիներ բողոքի ցույց են սկսել հեռուստաընկերության շենքի առջև՝ պահանջելով դադարեցնել հեռարձակումը, ինչպես նաև Գաբունիայի և «Ռուսթավի 2»-ի ղեկավար Նիկա Գվարամիայի հրաժարականը՝ վերջիններիս կոչ անելով նաև հեռանալ երկրից:\nՀարկ է նշել նաև, որ Նիկա Գվարամիան Գաբունիայի հայհոյանքներից հետո եթերում ներողություն էր խնդրել՝ նշելով, որ «Ռուսթավի 2»-ի համար կարևոր են Վրաստանի ազգային շահերը, ըստ նրա, «սխալ էր ոչ թե Գաբունիայի միտքը, այլ արտահայտման ձևը, որը եթերային չէր»։ Գվարամիան ակցիայի ֆոնին դիմելով ՆԳՆ-ին՝ խնդրել էր ապահովել հեռուստաալիքի անվտանգությունը:\nՆԳ նախարարությունն իր հերթին տարածած հայտարարությունում շեշտել էր, որ իրավապահ մարմինների ներկայացուցիչները գտնվում են տեղում, ՆԳՆ-ն ապահովում է հեռուստաալիքի անվտանգությունը:\nՏարածած հայտարարություններում խոսվում է երկրում ապակայունության փորձերի մասին: «Ռուսթավի 2»-ի հնչած հայտարարությունները, ըստ ԱԳՆ-ի, որևէ առընչություն չունեն խոսքի ազատության հետ, դրանք սադրանք են ռուս-վրացական առանց այդ էլ լարված հարաբերություններում: Պատրիարքարանը ևս դատապարտել է հեռուստաընկերության կողմից ապակայունացման փորձը։\nՀարցին անդրադարձել է նաև Վրաստանի երրորդ նախագահ Միխեիլ Սաակաշվիլին: Նա նշել է, որ օկուպացիայի դեմ պայքարում վրացական լրատվամիջոցները չպետք է նմանվեն հիստերիկ ռուսական լրատվամիջոցներին:\n"
}