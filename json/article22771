{
    "title": "Սիրիան մեղադրում է Էրդողանին սուտ պնդումների համար |ermenihaber.am|",
    "text": "ermenihaber.am: Սիրիայի իշխանությունները պատասխանել են Թուրքիայի նախագահ Ռեջեփ Թայիփ Էրդողանի հայտարարություններին, որոնք վերաբերում էին Իդլիբում իրավիճակի սրմանը։\nԹուրքիայի նախագահը հայտարարել էր, որ 1998 թվականին Թուրքիայի և Սիրիայի միջև կնքված Ադանայի համաձայնագիրը թույլ է տալիս անհրաժեշտության դեպքում ռազմական գործողություններ իրականացնել Սիրիայի տարածքում։\nԷրդողանի այս խոսքերը խիստ քննադատության են արժանացել Սիրիայի ղեկավարության կողմից։\nՍիրիայի պետական լրատվական գործակալության (SANA) կայքում տեղ գտած հայտարարության մեջ մասնավորապես նշված է. «Սիրիայի Արաբական Հանրապետությունը թուրքական ռեժիմի նախագահ Էրդողանի Սիրիայի նկատմամբ ունեցած վերաբերմունքի և հատկապես Ադանայի պայմանագրի շրջանակենորում թուրք զինվորների՝ Հալեպի հյուսիս շարժվելուն վերաբերող պնդումներում բարձրաձայնած ստերի կապակցությամբ իր անհանգստությունն է հայտնում»։\nՍիրիայի իշխանությունները ընդգծել են նաև այն հանգամանքը, որ Ադանայի համաձայնագիրը ենթադրում է համագործակցություն, իսկ տվյալ պարագայում Թուրքիան ինքնագլուխ է գործում։ Բացի այդ՝ Ադանայի համաձայնագիրը, ըստ Սիրիայի Արտաքին գործերի նախարարության պաշտոնյայի, միտված է երկու երկրների սահմանների անվտանգությունը ապահովելուն և ահաբեկչության դեմ պայքարելուն, սակայն Էրդողանը այդ տարածքում ահաբեկչական խմբավորումներին է աջակցում։\n"
}