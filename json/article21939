{
    "title": "Մինսկում ոստիկանությունը ցուցարարների դեմ ուժ է կիրառել․ տասնյակ բերման ենթարկվածներ կան |azatutyun.am|",
    "text": "azatutyun.am: Մինսկում, չնայած իրավապահների հարուցած խոչընդոտներին, ցուցարարների խմբերին հաջողվել է միավորվել և միասնական երթով շարժվել դեպի երկրի նախագահ Ալեքսանդր Լուկաշենկոյի նստավայր, սակայն անվտանգության ուժերը փակել են նրանց ճանապարհը։\nՄայրաքաղաքում և մյուս խոշոր քաղաքներում ոստիկանությունը ցուցարարների դեմ կոշտ միջոցների է դիմել, տասնյակ մարդիկ բերման են ենթարկվել։\nԻրավապաշտպան «Весна» կազմակերպության տվյալներով` ավելի քան հարյուր ցուցարար բերման է ենթարկվել, կազմակերպության կայքում տեղադրված ցանկը անընդհատ ավելանում է։ Բերման ենթարկվածներ կան նաև Վիտեբսկ, Գրոդնո, Բրեստ և այլ քաղաքներում։\nԲերման ենթարկվածերի թվում են ընդդիմության համակարգող խորհրդի անդամ Օլգա Պավլովան, «Ազատություն» Ռ/Կ-ի լրագրող Արտյոմ Սիզինցովը։\nԿիրակի օրվա ցույցն անցկացվում է «մեկը բոլորի համար, բոլորը մեկի համար» կարգախոսով։\n«Չնայած անձրևին և իշխանությունների բռնաճնշումներին, ավելի շատ մարդ է դուրս եկել փողոցներ, քան անցած կիրակի։ Համոզված եմ, որ բողոքի ակցիաները կշարունակվեն մինչև հաղթանակ»,- «Ազատություն» Ռ/Կ-ի բելառուսական ծառայությանը ասել է ընդդիմության առաջնորդներից Մարիա Կոլեսնիկովան։\n"
}