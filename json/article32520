{
    "title": "Պետական դավաճանության և լրտեսության համար՝ ցմահ ազատազրկում՝ գույքի բռնագանձմամբ. ԱԺ-ն երկրորդ ընթերցմամբ քննարկեց նախագիծը |1lurer.am|",
    "text": "1lurer.am: ԱԺ-ում երկրորդ ընթերցմամբ քննարկվեց ԲՀԿ պատգամավորներ Վահե Էնֆիաջյանի, Նաիրա Զոհրաբյանի, Իվետա Տոնոյանի ներկայացրած՝ ՀՀ քրեական օրենսգրքում փոփոխություններ կատարելու նախագիծը: \nԱԺ փոխնախագահ Վահե Էնֆիաջյանը նշեց, որ հատկապես պատերազմի, հետպատերազմական ժամանակահատվածում շատ է բարձրաձայնվել պետական դավաճանության, լրտեսության, լրտեսական ցանցերի գործունեության մասին, ինչը չարիք է:\n«ՀՀ-ի, մեր ժողովրդի նկատմամբ գործած հանցանքը ամենածանրն ենք համարում, ուստի առաջարկում ենք ամենածանր պատիժը: Պետական դավաճանության, լրտեսության համար սահմանել ցմահ ազատազրկում՝ գույքի բռնագանձմամբ: Սա ամենախիստ պատիժն է, որ մեր ներկայիս իրավակարգավորումները հնարավորություն են ընձեռում իրականացնելու, որպեսզի ներկայում և ապագայում որևիցե մեկը չփորձի նման արարք կատարել»,- ասաց Էնֆիաջյանը:\nՊետաիրավական հարցերի մշտական հանձնաժողովի անդամ Սերգեյ Ատոմյանն էլ հայտնեց, որ առաջինից երկրորդ ընթերցում պատգամավորների կողմից գրավոր առաջարկներ չեն եղել, իսկ Կառավարության կողմից եղել է առաջարկ՝ լրտեսության մասով ավելացնել սանկցիան՝ մինչև ցմահ ազատազրկում: Ատոմյանը կոչ արեց երկրորդ ընթերցմամբ նույնպես կողմ քվեարկել:\n"
}