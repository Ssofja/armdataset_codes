{
    "title": "Բնակչության իրազեկվածության աստիճանն առողջապահական եւ սոցիալական պաշտպանության ծրագրերի վերաբերյալ",
    "text": "Փետրվարի 17-ին «Պրիզմա» հետազոտական ընկերության տնօրեն Լիանա Պողոսյանը հրավիրված էր ԱԺ՝  Առողջապահության եւ սոցիալական հարցերի մշտական հանձնաժողովին ներկայացնելու վերջերս արված հետազոտության արդյունքները: «Նոր Հայաստան՝ ժամանակակից խորհրդարան» ծրագրի շրջանակում իրականացվել է հետազոտություն՝ ուղղված «Տեղական ինքնակառավարման մարմինների մասին» ՀՀ օրենքի սոցիալական եւ  առողջապահական պարտադիր խնդիրներին վերաբերող հոդվածների կատարման վերահսկողությանը:\nՀարցումն իրականացվել է 10 մարզերից ընտրված 30 թիրախային համայնքների 472 բնակիչների շրջանում: 19 համայնքների կամ աշխատակազմերի ղեկավարների հետ անցկացվել են հարցազրույցներ:\nՈւսումնասիրվել  են առողջապահական եւ սոցիալական պաշտպանության ծրագրերի վերաբերյալ բնակչության իրազեկվածության աստիճանը, նշված  ծառայություններից նրանց բավարարվածությունը, ինչպես նաեւ համայնքի դերի վերաբերյալ կարծիքը:\nՀետազոտության արդյունքները ցույց տվեցին, որ համայնքների եւ աշխատակազմերի ղեկավարների շրջանում իրազեկվածության աստիճանը բավարար մակարդակի չէ: Նշվեց նաեւ, որ բացակայում է «սոցիալական ծրագիր» հասկացության ընկալումը:\nՍոցիալական պաշտպանության լիազորությունների իրականացման առաջնային խոչընդոտ  է համարվել ֆինանսական ռեսուրսների սղությունը:\nՀամայնքների հնգամյա եւ տարեկան զարգացման պլաններում  ներառված չեն եղել ծնելիության եւ բազմազավակության խթանմանն ուղղված ծրագրեր:\nՀարցվածների 84.5%-ը տեղյակ է, որ Հայաստանում առաջնային բուժօգնության ծառայություններն անվճար են, իսկ 82.4%-ն իրազեկված է, որ որոշ դեպքերում հիվանդներին տրամադրվում է անվճար դեղորայք:\nՆարեկ Զեյնալյանի գնահատմամբ՝ կատարվել է բովանդակային եւ տեղեկատվական ծավալուն աշխատանք: Առաջիկայում կկազմակերպվեն քննարկումներ համապատասխան նախարարությունների ներկայացուցիչների հետ:\nՀաշվի առնելով հետազոտության արդյունքները՝ ԱԺ առողջապահության եւ սոցիալական հարցերի մշտական հանձնաժողովը հանդես կգա փոփոխությունների օրենսդրական փաթեթով: Դրանց ընդունմամբ ավելի արդյունավետ կդառնա համայնքներում սոցիալական եւ  առողջապահական խնդիրների լուծումը:\n"
}