{
    "title": "Եզդի կամավորներն առաջնագիծ մեկնելու համար հավաքագրում են երրորդ ջոկատը |armenpress.am|",
    "text": "armenpress.am: Արցախի դեմ Ադրբեջանի սանձազերծած լայնածավալ պատերազմում, որպես կամավոր առաջնագիծ մեկնելու համար, Հայաստանում բնակվող եզդիական համայնքի ներկայացուցիչներն արդեն երրորդ ջոկատն են հավաքագրում:\nԱյս մասին ասաց ՀՀ ազգային ժողովի «Իմ քայլը» խմբակցության՝ ազգությամբ եզդի պատգամավոր Ռուստամ Բաքոյանը։\n«Պատերազմի մեկնարկից եզդիական համայնքը պատրաստ էր իր մասնակցությունն ունենալ մարտերին, որովհետև Հայաստանի Հանրապետության քաղաքացիները, անկախ ազգությունից, պետք է պաշտպանեն իրենց հայրենիքի սահմանները: Սեպտեմբերի 27-ի երեկոյան եզդիական Ակնալճի սրբատեղիում ձևավորվեց առաջին ջոկատը։ Ջոկատին միանալ ցանկացողների թիվն այնքան շատ էր, որ ձևավորվեց նաև երկրորդը, որն այս պահին զինվորական պատրաստություն է անցնում։ Այս պահին հավաքագրվում է արդեն երրորդ ջոկատը»,- նշեց Բաքոյանը։\nՌուստամ Բաքոյանն ընդգծեց, որ, պատմությանը հետադարձ հայացք գցելու դեպքում կտեսնենք, որ թե՛ Սադարապատի, թե՛ 90-ականների Արցախյան պատերազմի, թե՛ Ապրիլյան պատերազմի ժամանակ և, թե՛ հիմա եզդիները հայերի հետ ներդաշնակ են և մեկ մարդու պես պատրաստ են կանգնել սահմանին։\nԱրցախ կատարած այցի ընթացքում պատգամավորը նաև հանդիպում է ունեցել առաջնագիծ մեկնած եզդի կամավորների հետ:\n«Կռվողների տրամադրվածությունը մարտական է: Եզդիական ջոկատը շատ գրագետ է գործում՝ չլքելով իրեն վստահված դիրքերը։ Եզդի կռվողների մարտական ոգին բարձր է․տղերքը կանգնած են, նրանք կանգնելու են և հիմա էլ բավականին արդյունավետ կռվում են»,- ասաց Ռուստամ Բաքոյանը։\n"
}