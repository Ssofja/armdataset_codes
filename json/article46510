{
    "title": "Իսպանիայում ՀՀ դեսպանը մասնակցեց Արցախի հերոս Արմեն Կնյազյանի հոգեհանգստին և թաղման արարողությանը",
    "text": "Ս․թ․ հոկտեմբերի 16-17-ին Իսպանիայի Թագավորությունում ՀՀ արտակարգ և լիազոր դեսպան Վլադիմիր Կարմիրշալյանը Յորետ դե Մար քաղաքում մասնակցեց Արցախի հերոս Արմեն Կնյազյանի հոգեհանգստին և թաղման արարողությանը։ Այս մասին հայտնում են Իսպանիայում ՀՀ դեսպանությունից։\n«Արմեն Կնյազյանը Յորետ դե Մարում էր հաստատվել 20 տարի առաջ, հաջողակ գործարար էր, տեղի հայ համայնքի ակտիվ անդամներից մեկը ։ Բայց առաջին անգամ չէր, որ լինելով մեծ հայրենասեր և իմանալով, որ Հայաստանին ու Արցախին վտանգ է սպառնում, թողում էր իր բարեկեցիկ կյանքը Իսպանիայում ու ստանձնում Հայրենիքի սահմանների պաշտպանի սուրբ պարտականությունները։ Այդպես եղավ թե' 2016-ին, թե' հիմա՝ 2020-ի սեպտեմբերին։ Սակայն այս անգամ թշնամու գնդակը նրան չխնայեց։\nԱրցախի Հանրապետության նախագահ Արայիկ Հարությունյանի հրամանագրով՝ Հայրենիքին մատուցած բացառիկ ծառայությունների համար Արմեն Արտավազդի Կնյազյանը հետմահու պարգևատրվեց «Ոսկե արծիվ» շքանշանով՝ արժանանալով «Արցախի հերոս» բարձրագույն կոչման:\nԱրցախի հերոսին հրաժեշտ տալու համար Յորետ դե Մար էին ժամանել հարյուրավոր հայեր Մադրիդից, Վալենսիայից, Բարսելոնայից և Իսպանիայի այլ քաղաքներից։\nՀոգեհանգստի և հուղարկավորության արարողությունները հանդիսապետեց հատուկ այդ առիթով Հռոմից ժամանած Արևմտյան Եվրոպայում Հայրապետական պատվիրակ և Վենետիկում Հայաստանեայց Առաքելական Եկեղեցու ներկայացուցիչ Տ․ Խաժակ Արք․ Պարսամյանը՝ մասնակցությամբ Իսպանիայում և Պորտուգալիայում Հայ Առաքելական եկեղեցու ներկայացուցիչ հայր Շնորհք Սարգսյանի»,- նշված է դեսպանության տարածած հաղորդագրության մեջ։\n"
}