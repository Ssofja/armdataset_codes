{
    "title": "Անհայտ կորածների և գերիների տվյալները ՄԻՊ-երը տրամադրում են պատկան մարմիններին. Բեգլարյանը մանրամասներ է ներկայացրել |armenpress.am|",
    "text": "armenpress.am: Արցախի մարդու իրավունքների պաշտպանը շարունակում է հետազոտությունները ռազմագերիների, գերեվարված քաղաքացիական անձանց վերաբերյալ տեղեկությունների հավաքագրման ուղղությամբ: Այս մասին տեղեկացրեց Արցախի Մարդու իրավունքերի պաշտպան Արտակ Բեգլարյանը՝ հավելելով, որ այդ հետազոտությունը հիմնականում իրականացվում է ադրբեջանական բաց աղբյուրներից ձեռքբերված տեսանյութերի հիման վրա:\n«Վերջին ժամանակահատվածում  որպես այդ ուսումնասիրությունների արդյունք մենք նշել  ենք Ադրբեջանում գտնվող 60 հայ  ռազմագերու և 40 գերեվարված քաղաքացիական անձանց մասին: Այդ թվերը, սակայն, տատանվող են, քանի որ աստիճանաբար նոր տեսանյութեր ենք հայտնաբերում: Բացի այդ վերջերս ադրբեջանական կողմից նաև քաղաքացիական անձանց դիակներ են վերադարձրել: Պետք է ընդգծել, որ Ադրբեջանում պահվող հայ գերիների թվի վերաբերյալ մեր տվյալները բաց աղբյուրների հետազոտությունների արդյունքում ենք ի հայտ բերել, ուստի վերջնական չեն ու պետք է պաշտոնապես հաստատում ստանան:Այդ պատճառով, չնայած մեր հետազոտությունների շարունակականությանը՝  ներկայումս թվեր և այլ մանրամասներ հրապարակելը ճիշտ չեմ համարում, քանի որ կարող է բացասաբար անդրադառնալ գերիների ճակատագրի վրա: Բնականաբար, մեր ստացած տեղեկությունները, որոնք տրամադրում ենք պատկան մարմիններին որոշիչ ազդեցությունն են ունենում գերիների որոնման ու նրանց ճակատագրերը պարզելու գործում»,-մանրամասնեց Արտակ Բեգլարյանը: \nՆրա խոսքով, պատերազմի ընթացքում և այդուհետ ՄԻՊ աշխատակազմն իր փաստահավաք առաքելության արդյունքում հավաքագրած նյութերը ներկայացրել է միջազգային կառույցներին, որոնք, սակայն, առայժմ անարձագանք են թողնում  ադրբեջանական ռազմական հանցագործությունների վերաբերյալ փաստերը՝ այդ թվում նաև ռազմագերիների ու քաղաքացիական գերիների նկատմամբ խոշտանգումներն ու անմարդկային վերաբերմունքի դրսևորումները: Անդրադառնալով ռազմական գործողությունների վայրերում ըստ հավանականության ողջ մնացած հայ զինվորների որոնման հնարավորությունների վերաբերյալ հարցին, Արտակ Բեգլարյանը, նշեց, որ այս օրերին շատ հարազատներ այդ հարցով դիմում են նաև ՄԻՊ -ին: \n«Շատ բնական է, որ հարազատները բոլոր հնարավոր ձևերով փորձում են ինչ- որ տեղեկություն ստանալ անհայտ կորած զինվորների մասին: Նկատելի է, որ որոշ կառույցներում  պատշաճ վերաբերմունք չեն դրսևորել անհայտ կորածների հարազատների նկատմամբ, ինչն անընդունելի է: Ուստի մարդիկ փորձում են բոլոր հնարավոր ձևերը: Ընդհուպ՝ տվյալներ են հրապարակում սոցիալական ցանցերում՝ փորձելով այդ կերպ լրացուցիչ տեղեկություն ստանալ: Անհայտ կորածների ու գերիների հարազատների տառապանքներն ու որևէ լրացուցիչ տեղեկություն ստանալու ձգտումը, հույսը մեզ համար բնական ու ըմբռնելի են: Այդուհանդերձ, կրկին հորդորում եմ հարազատներին չհրապարակել անհայտ կորածների ու գերիների վերաբերյալ տեղորոշող և այլ մանրամասներ պարունակող տվյալներ, քանի որ դրանք կարող են ճակատագրական հետևանք ունենալ: Նրանք կարող են դիմել ՀՀ և Արցախի Մարդու իրավունքների պաշտպաններին: Անհայտ կորածների ու գերիների հարցերով են զբաղվում նաև Պաշտպանության բանակի համապատասխան հանձնաժողովը և Կարմիր խաչի միջազգային կոմիտեն՝ ռուս խաղաղապահների աջակցությամբ»,-ասաց Արցախի Մարդու իրավունքների պաշտպանը` նկատելով` ինչ վերաբերում է ռազմական գործողությունների համապատասխան վայրերում հավանականորեն ողջ մնացած մեր զինվորների ու քաղաքացիների որոնման ու հայտնաբերման  աշխատանքներին, ապա ադրբեջանական կողմը որոնողա-փրկարարական գործընթացում արհեստական խոչընդոտներ է ստեղծում։\n"
}