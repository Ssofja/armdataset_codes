{
    "title": "Ադրբեջանի կողմից խոշոր չհայտարարված զորավարժությունների անցկացումը չի նպաստում վստահության մթնոլորտին. Զոհրաբ Մնացականյան",
    "text": "Հայաստանը համաձայն է ԵԱՀԿ-ում նախագահող Սլովակիայի առաջնահերթություններին: Այս մասին նշեց Հայաստանի ԱԳ նախարար Զոհրաբ Մնացականյանը ԵԱՀԿ գործող նախագահ, Սլովակիայի ԱԳ նախարար Միրոսլավ Լայչակի հետ մամուլի ասուլիսի ժամանակ:\nՆախարարը նշեց, որ Հայաստանը համաձայն է սլովակյան կողմի մոտեցմանը, որի կարծիքով՝ ցանկացած հակամարտության կարգավորման ժամանակ պետք է հաշվի առնվեն մարդկանց իրավունքները եւ կամքը:\nԵԱՀԿ տարածքում չպետք է լինի միջազգային հանրության ներկայացուցիչներին անհասանելի վայր, եւ այս սկզբունքը տարածվում է նաեւ Լեռնային Ղարաբաղի վրա:Նախարարը հաստատեց Հայաստանի հանձնառությունը միջազգային իրավունքին եւ ընդգծեց ժողովուրդների ինքնորոշման իրավունքի սկզբունքի իրականացման կարեւորությունը:\n«Հայաստանի համար առաջնահերթություն են եղել եւ մնում Արցախի անվտանգությունն ու կարգավիճակը, ինչպես նաեւ բանակցություններին նրա ներգրավվածությունը»,- նշեց Մնացականյանը: Այս ենթատեքստում նա հիշեցրեց, որ Արցախի ժողովուրդը իր հայրենիքում իր ճակատագիրն ինքը պետք է որոշի:\nՆախարարը նաեւ կարեւորեց վստահության մթնոլորտի ստեղծումը, ռիսկերի նվազեցումը, ինչպես քննարկել էին Դուշանբեում եւ ավելի վաղ Վիեննայի ու Սանկտ Պետերբուրգի գագաթնաժողովներում: «Հենց այս օրերին Ադրբեջանի կողմից լայնամասշտաբ չհայտարարված զորավարժությունների անցկացումը, իր իսկ ստանձնած միջազգային պարտավորություններին հակառակ, չի նպաստում նշված վստահության մթնոլորտի ստեղծմանը»,- շեշտեց նախարարը:\nnews.am\n"
}