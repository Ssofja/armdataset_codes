{
    "title": "Լրագրողի մասնագիտական գործունեությունը խոչընդոտելու հոդվածում փոփոխություն կլինի |hetq.am|",
    "text": "hetq.am: Ազգային ժողովի պետական-իրավական հարցերի մշտական հանձնաժողովում քննարկվեց կառավարության ներկայացրած Քրեական օրենսգրքում փոփոխություններ կատարելու նախագիծը: Կառավարությունն առաջարկում է օրենսգքրի 164-րդ հոդվածի 3-րդ մասում փոփոխություն կատարել` հստակեցնելով լրագրողի մասնագիտական գործունեությունը խոչընդոտելու հոդվածը:\nԳործող օրենքով` լրագրողի մասնագիտական օրինական գործունեությանը խոչընդոտելը կամ նրան տեղեկություններ տարածելուն կամ տարածելուց հրաժարվելուն հարկադրելը՝ պատժվում է տուգանքով՝ նվազագույն աշխատավարձի երկուհարյուրապատիկից չորսհարյուրապատիկի չափով:\nՆույն արարքները, որոնք կատարել է պաշտոնատար անձն` իր պաշտոնեական դիրքն օգտագործելով, պատժվում է տուգանքով՝ նվազագույն աշխատավարձի չորսհարյուրապատիկից յոթհարյուրապատիկի չափով, կամ ազատազրկմամբ՝ առավելագույնը երեք տարի ժամկետով՝ որոշակի պաշտոններ զբաղեցնելու կամ որոշակի գործունեությամբ զբաղվելու իրավունքից զրկելով՝ առավելագույնը երեք տարի ժամկետով կամ առանց դրա:  \nԱրդարադատության փոխնախարար Արմեն Հովհաննիսյանն իր խոսքում նշեց, որ փոփոխությունը տեխնիկական է:\n164 հոդվածի երրորդ մասում նշվում է` հոդվածի առաջին և երկրորդ մասերով նախատեսված արարքները, որոնք կատարվել են լրագրողի կամ նրա մերձավորի կյանքի կամ առողջության համար վտանգավոր բռնություն գործադրելով կամ դա գործադրելու սպառնալիքով` պատժվում է ազատազրկմամբ` երեքից յոթ տարի ժամկետով:\nԳործադիրն առաջարկում է հոդվածի երրորդ մասի «և» շաղկապը փոխարինել «կամ» շաղկապով:\nՆախագիծը ստացավ հանձնաժողովի դրական եզրակացությունը` ընդգրկվելով լիագումար նիստերի օրակարգում:\n"
}