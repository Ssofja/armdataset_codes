{
    "title": "Նիժնի Նովգորոդում տեղադրվել է կոմպոզիտոր Արամ Խաչատրյանի հուշարձանը |armenpress.am|",
    "text": "armenpress.am: Նիժնի Նովգորոդում կանգնեցվել է կոմպոզիտոր Արամ Խաչատրյանի հուշարձանը:\nԱյս մասին հայտնում է Նիժնի Նովգորոդի քաղաքապետարանի մամուլի ծառայությունը: Կոմպոզիտորի հուշարձանը գտնվում է Արամ Խաչատրյանի անվան արվեստի դպրոցի մոտ: Բացման արարողությանը ներկա է եղել Նիժնի Նովգորոդի ղեկավար Յուրի Շալաբաևը։\nՆա տեղեկացրել է, որ հուշարձանի հարակից տարածքի բարեկարգումը կավարտվի մոտ ժամանակներս. այստեղ պետք է ավելի շատ բուսականություն լինի, տեղադրվի լուսավորություն: Քաղաքի ղեկավարը նշել է, որ հուշարձանի շուրջ տարածությունը պետք է լցված լինի կյանքով, լինի թեմատիկ՝ կապված կոմպոզիտորի ստեղծագործության կամ երաժշտության հետ:\nՀուշարձանի քանդակագործը Հայաստանի Հանրապետության վաստակավոր նկարիչ, ՅՈՒՆԵՍԿՕ-ի նկարիչների միջազգային ֆեդերացիայի անդամ Միքայել Սողոյանն է:\nՆիժնի Նովգորոդի արվեստի դպրոցի ուսումնադաստիարակչական աշխատանքների գծով փոխտնօրեն Սվետլանա Իսաևան ասել է, որ Խաչատրյանի երաժշտությունը ոգեշնչման և անձնական մոտիվացիայի աղբյուր է շատ ստեղծագործողների համար:\n"
}