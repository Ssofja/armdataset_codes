{
    "title": "Moderna-ն կորոնավիրուսի իր պատվաստանյութի մեկ չափաբաժինը գնահատել է 25-37 դոլար |1lurer.am|",
    "text": "1lurer.am: Նուբար Աֆեյանին պատկանող Moderna ընկերության՝ կորոնավիրուսի պատվաստանյութի մեկ չափաբաժնի արժեքը կտատանվի 25-37 դոլարի սահմանում: Այս մասին գերմանական Die Welt պարբերականին հայտնել է ընկերության ղեկավար Ստեֆան Բանսելը:\nՆրա խոսքով՝ վերջնական գինը կախված կլինի խմբաքանակի չափից, որն անհրաժեշտ կլինի պատվիրատուին:\n«Դա արդար գին է՝ հաշվի առնելով COVID-19-ով վարակված ծանր հիվանդի բուժման ծախսերը առողջապահության համակարգի համար: Մենք հետաքրքրված չենք առավելագույն շահույթ ձեռք բերելու գործում»,- ասել է ընկերության ղեկավարը:\nՆա ընդգծել է, որ ներկա պահին ընկերությունը բանակցություններ է վարում Եվրահանձնաժողովի հետ պատվաստանյութը Եվրոպա մատակարարելու համար:\nՄինչև տարեվերջ ընկերությունը մտադիր է 20 մլն դեղաչափ արտադրել, որի մի մասը հասանելի կլինի Եվրոպայում: Հիշեցնենք, որ ընկերությունն օրեր առաջ հաշվետվություն էր ներկայացրել, որի համաձայն պատվաստանյութի կլինիկական փորձարկումների երրորդ փուլի արդյունքները 95 տոկոս արդյունավետություն են ցույց տվել:\n"
}