{
    "title": "ԱՀ-ում կորոնավիրուսի տարածման կանխարգելման աշխատանքները համակարգող միջգերատեսչական հանձնաժողովը շարունակում է աշխատանքները",
    "text": "Արցախի տեղեկատվական շտաբը տեղեկացնում է, որ Արցախի Հանրապետությունում փետրվարի 18-ին ձևավորված նոր կորոնավիրուսի տարածման կանխարգելման աշխատանքները համակարգող միջգերատեսչական հանձնաժողովը վարակի կանխարգելման ուղղությամբ շարունակում է հետևողական աշխատանքները:\nՍկսած մարտի 19-ից այդ միջոցառումները շարունակվել ևծավալվել են հետևյալ ուղղություններում.\n\n19.03.2020-ից սկսած, հանձնաժողովը շարունակել է կանխարգելիչ և հակահամաճարակային միջոցառումները հանրապետության բոլոր բնակավայրերի պետական հիմնարկներում, տրանսպորտում և այլն:\n21.03.2020 - պետական նախարարի հանձնարարականի հիման վրա կազմակերպություններում մշակվել է սանիտարահամաճարակային աշխատանքների կազմակերպման ուղեցույց, որն ի կատար ածելու համար ուղարկվել է հանրապետական ու տարածքային մարմիններին:\n21.03.20թ - Սննդամթերքի անվտանգության պետական ծառայության և առողջապահության նախարարության կողմից համատեղ մշակվել է ուղեցույց և տրամադրվել է սննդի ոլորտի տնտեսվարողներին :\n23.03.2020 - Պետնախարարի ցուցումի հիման վրա մեկուսացման համար տարածքները ճշգրտվել են, տարբեր բնակավայրերում այդ նպատակով ամրագրելով հյուրանոցային ավելի քան 80 համարներ:\n26.03.2020- Կառավարության N 202-Ա առ 26.03.2020թ ընդունված որոշումը գործել է մինչև մարտի 31-ը, որից հետո գործողության ժամկետը երկարացվել է մինչև ապրիլի 12-ը ներառյալ: Այդպիսով, ավելի են խստացվել հանրային իշխանության մարմինների և նրանց ենթակայության տակ գործող կազմակերպությունների գործունեության նկատմամբ կիրառվող սահմանափակումները:\nՍտեփանակերտ քաղաքում և շրջաններում վարակի տարածումը կանխարգելելու ուղղությամբ իրականացվող ախտահանիչ աշխատանքները ակտիվացվել են:\nՀաշվի առնելով ՀՀ Պարետի 31.03.2020թ. որոշումը՝ 2020 թվականի ապրիլի 3-ից մինչև ապրիլի 12-ը ներառյալ սահմանափակվել է ՀՀ-ից ԱՀ և հակառակ ուղղությամբ սահմանային հսկիչ կետերով անձանց տեղաշարժման իրավունքը՝ բացառությամբ որոշակի դեպքերի: Դրա վերաբերյալ կազմվել է համապատասխան ուղեցույց և ուղարկվել բոլոր շահագրգիռ մարմիններին:\n03.04.2020- Նախաձեռնվել է սահմանային հսկիչ կետերով մուտք գործող անխտիր բոլոր տրանսպորտային միջոցների ախտահանման գործընթաց:\nՄարտի 31-ին՝ համապետական ընտրությունների օրը, հանրապետության բոլոր 282 ընտրական տեղամասերում կատարվել է սանիտարական վիճակի պահպանման և ախտահանիչ աշխատանքներ, բոլոր ընտրական տեղամասերը ապահովվել են ախտահանիչ նյութերով, դիմակներով ու ձեռնոցներով:\nԱԻՊԾ ավտոպարկի մի քանի տասնյակ հրշեջ-մեքենաներ և տեխնիկական այլ միջոցներ համապատասխանեցվել և բերվել են ախտահանիչ-հակահամաճարակային միջոցառումներ իրականացնելու պատրաստության:\nՄի շարք պետական գերատեսչություններում ժամանակավորապես դադարեցվել է ֆիզիկական և իրավաբանական անձանցից դիմումների, հարցումների կամ այլ գրությունների առձեռն (թղթային) տարբերակով ընդունման գործընթացը և անցում է կատարվել հեռավար (առցանց) գործունեության իրականացման:\n\n"
}