{
    "title": "Ալիևն ասել է, որ Բաքուն դեմ չէ ԼՂ-ում խաղաղապահների ներգրավմանը",
    "text": "Ադրբեջանը չի բացառում միջազգային դիտորդներին կամ խաղաղապահներին Լեռնային Ղարաբաղ ներմուծելու հնարավորությունը, բայց կառաջարկի իր սեփական պայմանները: Այս մասին հայտնել է Ադրբեջանի նախագահ Իլհամ Ալիևը ճապոնական «Nikkei» թերթին տված հարցազրույցում։ Այս մասին հայտնում է tass.ru-ն։\n«Մենք դա չենք բացառում։ Բայց, անշուշտ, երբ ժամանակը գա, մենք մեր պայմանները կառաջարկենք», - ասել է Ալիևը։\nՆա նշել է, որ միջազգային դիտորդների կամ խաղաղապահ ուժերի ներդրումը Լեռնային Ղարաբաղի հակամարտության կարգավորման հիմնական սկզբունքների մաս է կազմում։\n«Բայց սա վերջին կետն է, վերջին հարցերից մեկը, որը պետք է ուղղել կողմերին,  և, իհարկե, երկու կողմերը՝ Ադրբեջանը և Հայաստանը, պետք է համաձայնության գան դիտորդների կամ խաղաղապահների կազմի վերաբերյալ: Այդ պատճառով բանակցությունների ընթացքում մենք լրջորեն չենք քննարկել այս հարցը»,- շեշտել է նա։\nԸստ Ալիևի՝ ԵԱՀԿ Մինսկի խմբի համանախագահ երեք երկրները իրենց անունից առաջարկներ կներկայացնեն այդ դիտորդների կազմի, թվի վերաբերյալ, թե երբ և որտեղ կուղարկվեն: Բայց վերջին խոսքը Ադրբեջանինն է, նշել է նախագահը։ \n«Պարզ է, որ երբ մենք խոսում ենք այս մասին, մենք խոսում ենք Ադրբեջանի տարածքի մասին։ Սա Հայաստանի տարածքը չէ։ Այնպես որ, իհարկե, վերջին խոսքը Ադրբեջանինը պետք է լինի»,- ասել է Ալիևը։\nԹարգմանությունը՝ Վաղինակ Ասատրյանի\n"
}