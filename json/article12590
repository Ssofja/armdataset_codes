{
    "title": "Այսօր մեկնարկում է ԵԱՀԿ ԱԳ նախարարների խորհրդի նիստը |azatutyun.am|",
    "text": "azatutyun.am: Այսօր Ալբանիայի նախագահությամբ մեկնարկում է ԵԱՀԿ անդամ 57 երկրների արտգործնախարարների խորհրդի երկօրյա հանդիպումը:\nՆիստը նախատեսվում էր անցկացնել Ալբանիայի մայրաքաղաք Տիրանայում, սակայն COVID-19-ի համաճարակի պատճառով պատմության մեջ առաջին անգամ այն կազմակերպվում է տեսակոնֆերանսի ձևաչափով:\nԴեկտեմբերի 3-ին և 4-ին նախարարները կքննարկեն ԵԱՀԿ տարածքում անվտանգության հարցերի և ճգնաժամերի ամբողջ շարքը, այդ թվում նաև Լեռնային Ղարաբաղի խնդիրը:\nԱՄՆ պետքարտուղարի առաջին տեղակալ Սթիվեն Բիգանը ևս կմասնակցի նիստին, ասվում է Պետդեպարտամենտի տարածած հայտարարության մեջ: Ըստ հաղորդագրության՝ Բիգանը մի շարք հարցերի հետ միասին ուշադրություն կհրավիրի նաև Ղարաբաղում ստեղծված իրավիճակին:\nՆախարարների խորհրդի կարևոր թեմաներից է նաև կազմակերպության գործադիր կառույցների չորս ղեկավարների՝ Գլխավոր քարտուղարի, Ժողովրդավարական հաստատությունների և մարդու իրավունքների գրասենյակի տնօրենի, Ազգային փոքրամասնությունների գերագույն հանձնակատարի և Լրատվամիջոցների ազատության հարցերով ներկայացուցչի պաշտոններում թեկնածուների համաձայնեցումը և նշանակումը երեք տարի ժամկետով։\n"
}