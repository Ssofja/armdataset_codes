{
    "title": "Կրեմլում հուսով են՝ կգա Վրաստանի հետ օդային հաղորդակցությունը վերականգնելու ժամանակը |azatutyun.am|",
    "text": "azatutyun.am։ Կրեմլում հույս ունեն, որ «կգա պատշաճ ժամանակը»՝ անհրաժեշտ և հարմար պայմաններ ստեղծելու Վրաստանի հետ օդային ուղիղ հաղորդակցությունը վերսկսելու համար: Այս մասին հայտարարել է Ռուսաստանի նախագահի խոսնակ Դմիտրի Պեսկովը՝ հիշեցնելով, որ Վրաստանի հետ օդային կապը ոչ թե չեղարկվել է, այլ՝ դադարեցվել:Ռուսաստանյան լրատվամիջոցների տվյալներով՝ Ռուսաստանի և Վրաստանի միջև օդային հաղորդակցությունը կարող է վերականգնվել արդեն առաջիկա մեկ ամսվա ընթացքում:Ավելի վաղ Ռուսաստանի արտգործնախարար Սերգեյ Լավրովը «Կոմերսանտ»-ի հետ զրույցում հայտարարել է, թե ճիշտ կլիներ վերականգնել Ռուսաստանի և Վրաստանի միջև թռիչքները:Ռուս-վրացական հարաբերությունները հերթական անգամ կտրուկ սրվել են հունիսի 20-ին ռուս պատգամավորի մասնակցությամբ Վրաստանի խորհրդարանի շենքում տեղի ունեցած սկանդալային միջադեպից հետո, որը երկրում հակակառավարական և հակառուսական բողոքի ցույցերի պատճառ դարձավ: Հաջորդ օրն իսկ Վլադիմիր Պուտինը երկու երկրների միջև ավիաչվերթները դադարեցնելու հրամանագիր ստորագրեց, զբոսավարներին խորհուրդ էր տրվել խուսափել Վրաստան այցերից:\n"
}