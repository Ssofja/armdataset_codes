{
    "title": "ԵՄ-ն որոշել է այլևս չպատվիրել AstraZeneca պատվաստանյութի նոր խմբաքանակներ |factor.am|",
    "text": "factor.am: Եվրամիությունը որոշել է այլևս բրիտանաշվեդական AstraZeneca ընկերությունից կորոնավիրուսի դեմ պատվաստանյութի նոր խմբաքանակներ չպատվիրել։ BBC-ի ռուսական ծառայության փոխանցմամբ՝ ընկերությունը հենց սկզբից պարբերաբար խախտել է պայմանագիրը և տասնյակ միլիոնավոր չափաբաժիններ չի մատակարարել։\nԵՀ անդամ Թիերի Բրետոնը հայտարարել է, որ հունիսին, գործող պայմանագրի ժամկետի ավարտից հետո, ԵՄ-ն AstraZeneca-ի հետ նոր պայմանագիր չի կնքի։ Մինչ այդ էլ՝ մայիսի 8-ին, Եվրահանձնաժողովը հայտարարել էր 2021-2023 թվականներին գերմանաամերիկյան Pfizer-Biontech պատվաստանյութի 1.8 մլրդ չափաբաժնի մատակարարումների շուրջ պայմանագիր ստորագրելու մասին։\nԵՄ-ն AstraZeneca-ից, ընդհանուր առմամբ, 400 մլն չափաբաժին պատվաստանյութ է պատվիրել, սակայն մատակարարումների իրական ծավալները մի քանի տասնյակ միլիոն են կազմել։\nԱպրիլի վերջին ԵՄ իրավաբաններն AstraZeneca-ից պահանջեցին անհապաղ սկսել Բրիտանիայում գտնվող գործարանից մատակարարումները, որտեղից մինչև հիմա առաջնահերթ պատվաստանյութ է ստանում հենց Մեծ Բրիտանիան։\n"
}