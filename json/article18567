{
    "title": "«Իմ քայլը» խմբակցության մի խումբ պատգամավորներ առաջարկում են քրեականացնել կեղծված սննդամթերք արտադրելու կամ իրացնելու համար պատասխանատվությունը |hetq.am|",
    "text": "hetq.am: Ազգային ժողովի «Իմ քայլը» խմբակցության մի խումբ պատգամավորներ առաջարկում են քրեականացնել կեղծված սննդամթերք արտադրելու կամ իրացնելու համար պատասխանատվությունը:\nՊատգամավորներն առաջարկում են Քրեական օրենսգրքի 212 հոդվածը (Սպառողներին խաբելը) լրացնել նոր մասերով:\nԱռաջարկվում է օրենքում ամրագրել, որ սննդամթերք արտադրող կամ իրացնող, կամ բնակչությանը ծառայություններ մատուցող անձանց կողմից առևտրի ոլորտում կամ սննդամթերքի արտադրության փուլում կեղծված սննդամթերք արտադրելը կամ իրացնելը պատժվում է տուգանքով` նվազագույն աշխատավարձի երկուհարյուրապատիկից հինգհարյուրապատիկի չափով:\nՆույն արարքը, որը անզգուշությամբ մարդու առողջությանը պատճառել է ծանր կամ միջին ծանրության վնաս պատժվում է տուգանքով` նվազագույն աշխատավարձի հինգհարյուրապատիկից հազարապատիկի չափով, կամ որոշակի պաշտոններ զբաղեցնելու կամ որոշակի գործունեությամբ զբաղվելու իրավունքից զրկելով` առավելագույնը երեք տարի ժամկետով, կամ ազատազրկմամբ` առավելագույնը երկու տարի ժամկետով:\nԱյն դեպքում, երբ այդ արարքն անզգուշությամբ առաջացրել է մարդու մահ պատժվում է ազատազրկմամբ` երեքից հինգ տարի ժամկետով:\nՆախագծի հիմնավորման մեջ նշվում է, որ պետության քաղաքականության գերակա նպատակներից պետք է հանդիսանա սպառողների իրավունքների ու շահերի պաշտպանությունը, իսկ նման պաշտպանությունն ապահովելու համար իրավակարգավորումներ մշակելիս անհրաժեշտ է բացառել սպառողների իրավունքները խախտող հատկապես այն գործողությունները, որոնք պարունակում են առավել մեծ հանրային վտանգավորություն, այդ թվում` սպառնում են մարդկանց կյանքին կամ առողջությանը:\n«Սպառողների իրավունքներն ու շահերը պաշտպանելուն կոչված օրենսդրության ուսումնասիրությունից պարզվել է, որ ներկայիս իրավակարգավորումներով Հայաստանի Հանրապետության սպառողներն անհրաժեշտ չափով պաշտպանված չեն կեղծված սննդամթերքի արտադրման և/կամ իրացման դեպքերից, քանի որ այդպիսի արարքի գիտակցված կատարող անձանց համար պիտանի ու համաչափ պատասխանատվության միջոցներ օրենսդրությամբ սահմանված չեն»,-ասված է նախագծում:\nՇարունակությունը՝ hetq.am-ում։\n"
}