{
    "title": "Ուկրաինայում եթերազրկվում են ռուսամետ հեռուստաալիքները |azatutyun.am|",
    "text": "azatutyun.am: Ուկրիանայում գործող կաբելային ցանցերն այսօր սկսել են եթերազրկել Ռուսաստանից ֆինանսավորվող երեք հեռուստաընկերությունները։ 112 Украина, Newsone и ZIK հեռուստաընկերությունների հաճախականություններն արգելափակվում են երկրի Ազգային անվտանգության և Պաշտպանության խորհրդի որոշման հիման վրա։\n«Այդ հեռուստաալիքների ռուսաստանյան ֆինանսավորման փաստը արդեն իսկ ապացուցված է։ Այդ հեռուստաընկերությունները Ուկրաինայի դեմ վարվող պատերազմի գործիքներից մեկն են, և դրանց հեռարձակումը արգելափակվում է երկրի ազգային անվտանգությունն ապահովելու նպատակով», - Ֆեյսբուքում գրել է Ուկրաինայի նախագահի մամուլի քարտուղար Յուլիա Մենդելը։\nՏեղական աղբյուրների փոխանցմամբ` եթերազրկված հեռուստաալիքները պատկանում են Վլադիմիր Պուտինի մերձավորը համարվող գործարար Վիկտոր Մեդվեդչուկին, որը նաև Ուկրաինայի Գերագույն ռադայում ներկայացված «Ընդդիմադիր պլատֆորմ» կուսակցության առաջնորդն է։\n"
}