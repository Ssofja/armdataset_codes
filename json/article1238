{
    "title": "Հայաստան կգա թեստերի հումքի երկրորդ խմբաքանակը. արտադրության մեկնարկը մոտ է |armenpress.am|",
    "text": "armenpress.am: Հայաստանը կորոնավիրուսի ախտորոշման թեստերի սեփական արտադրությունը սկսելու համար սպասում է հումքի երկրորդ խմբաքանակին: Նախատեսվում է, որ այն Հայաստանում կլինի մայիսի կեսին, Մոլեկուլյար կենսաբանության ինստիտուտը պատրաստ է արտադրությունը սկսել հենց հաջորդ օրը: Այս մասին հայտնեց ՀՀ ԳԱԱ մոլեկուլային կենսաբանության ինստիտուտի տնօրեն, կենսաբանական գիտությունների թեկնածու Արսեն Առաքելյանը:«Ռեակտիվների մի մասն արդեն Հայաստանում է, մի մասն էլ ակնկալվում է, որ Հայաստան կհասնի մայիսին: Երբ այն Հայաստան հասնի, հենց հաջորդ օրվանից կսկսենք փորձարկումներն ու արդեն արտադրությունը»,-ասաց Առաքելյանը:Նախնական պայմանավորվածության համաձայն՝ ինստիտուտը կարտադրի 100 հազար թեստ: Նա վստահեցրեց՝ եթե կարիք լինի, ավելի շատ արտադրելու ներուժ ևս ունեն: Առաքելյանը դժվարացավ հստակ ասել, թե որքան ժամանակում աշխատանքը կավարտեն, սակայն նկատեց՝ շատ երկար չպետք է տևի, այնուամենայնիվ հստակ կլինի, երբ արտադրությունը սկսեն: «Արտադրությունը շատ բարդ չէ, ներգրավված մարդկանց թիվը կարող է լինել տարբեր՝ 5,10,20՝ կախված, թե արտադրվող թեստերի քանակն օրական ինչ ծավալի պետք է հասցնել»,-ասաց տնօրենը:Թե մեկ թեստի արտադրման համար որքան գումար կծախսվի, պարզ կլինի արտադրությունը սկսելուց հետո: Անդրադառնալով հարցին, թե կա՞ արդյոք արտահանման պոտենցիալ՝ Առաքելյանը նշեց՝ պոտենցիալ կա, սակայն դեռ չի կարող ասել՝ կլինի՞, թե՞ ոչ:Կառավարության կողմից հատկացված գումարը հիմնականում տրամադրվել է հումքին: Ձեռքբերումների հարցով զբաղվում է հենց կառավարությունը: Գործադիրից տեղեկացանք, որ հումքը Հայաստան է գալու Չինաստանից, այն կհասնի մայիսի կեսերին, կոնկրետ օրը դեռևս հստակ չէ:\n"
}