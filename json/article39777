{
    "title": "Արսեն Թորոսյանն ընդունել է ԱՄՆ կոնգրեսական Ֆրանկ Փալոնին",
    "text": "Առողջապահության նախարար Արսեն Թորոսյանն ընդունել է ԱՄՆ կոնգրեսական Ֆրանկ Փալոնին: Ինչպես հայտնեցին ՀՀ առողջապահության նախարարությունից, վերջիններս խոսել են Հայաստանի առողջապահության ոլորտում իրականացվող բարեփոխումների վերաբերյալ, քննարկել համագործակցության հնարավոր ուղղությունները։\nԱրսեն Թորոսյանը նախ շնորհակալություն է հայտնել Ֆրանկ Փալոնին տարիներ շարունակ Հայաստանին աջակցություն ցուցաբերելու համար, ապա անցնելով բուն թեմային` նշել է, որ ցանկալի է տարբեր ուղղություններով համատեղ նոր ծրագրեր մշակել, կազմակերպել և իրականացնել ուսումնական այցեր և փոխանակման ծրագրեր:\nՀայաստանի ընդհանուր առողջապահական համակարգն ու առաջնային օղակի ծառայությունները ներկայացնելուց հետո` կողմերը համեմատություններ են անցկացրել` տեսնելու 2 երկրի առողջապահական համակարգերի տարբերությունները` սկսած կառուցվածքից մինչև բժշկական ապահովագրություն:\n«Ներկայումս Հայաստանում համապարփակ ապահովագրության համակարգ է ներդրվելու, որը նախատեսվում է իրականացնել միասնական մեկ պետական գնորդի սկզբունքով»,- ասել է Արսեն Թորոսյանը:\nԿողմերը համեմատել են նաև 2 երկրի բուժքույրական ծառայությունները:\nԿարևորվել է նաև ԱՄՆ միջազգային զարգացման գործակալության (USAID) կողմից ցուցաբերած աջակցությունը՝ ուղղված առողջության առաջնային օղակի հզորացմանն ու առողջապահության ֆինանսավորմանը։\nՆախարարը նշել է, որ տարիներ շարունակ Հայաստանը տարբեր խնդիրների է բախվել` երկրաշարժ, ԽՍՀՄ փլուզում, պատերազմ, սակայն հիմա երկիրը ձգտում է առողջապահությունը դարձնել առաջնահերթություններից մեկը:\n"
}