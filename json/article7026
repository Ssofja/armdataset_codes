{
    "title": "Ռուս-թուրքական միասնական կենտրոնը մշտադիտարկում է իրականացնում Արցախում |1lurer.am|",
    "text": "1lurer.am: Ռուս-թուրքական միասնական կենտրոնի անձնակազմը շարունակում է կատարել արցախյան հակամարտության գոտում ռազմական գործողությունների և կրակի  դադարեցման պահպանման մշտադիտարկման առաջադրանքները: Այս մասին տեղեկանում ենք ՌԴ ՊՆ կայքից:\n«Մենք գտնվում ենք ռուս-թուրքական մշտադիտարկման միասնական կենտրոնում, որտեղ ռուս և թուրք զինծառայողներն իրականացնում են Արցախում ռազմական գործողությունների և կրակի դադարեցման վերահսկողության համատեղ առաջադրանք: Իրավիճակի մշտադիտարկումն իրականացվում է շուրջօրյա՝ անօդաչու թռչող սարքերի, մասնավորապես՝ Форпост և Орлан-10 համակարգերի միջոցով: Հրադադարի ռեժիմի խախտումներ չեն արձանագրվել»,- հայտարարել է միասնական կենտրոնի Ռուսաստանի ներկայացուցիչ, գնդապետ Միխայիլ Զավալկինը:\n«Կենտրոնի ռուսական հատվածի հերթափոխը բաղկացած է օպերատիվ բաժանմունքի և կապի սպաներից, թարգմանիչներից և անօդաչու թռչող սարքերի օպերատորներից»,- ավելացրել է նա:\nՄիասնական կենտրոնի զինծառայողներն անօդաչու թռչող սարքերից շարունակաբար պատկերներ են ստանում կառավարման կենտրոնում, որտեղ վերլուծում են ռազմական տեխնիկայի, անձնակազմի բոլոր տեղաշարժերը և արձանագրում շփման գիծը հատելու բոլոր փաստերը:\nՄիասնական կենտրոնի հերթափոխի հերթապահները հավաքում, ամփոփում և ստուգում են ձեռք բերված պայմանավորվածությունների խախտումների վերաբերյալ տեղեկատվությունը, քննարկում՝ արցախյան հակամարտության կողմերի միջև ձեռք բերված պայմանավորվածությունները չկատարելու հետ կապված հարցերի կամ խնդիրների վերաբերյալ ցանկացած բողոք:\n"
}