{
    "title": "ՄԻՊ Գեղամ Ստեփանյանն այցելել է Արցախի օկուպացված տարածքներից տեղահանված անձանց",
    "text": "Արցախի ՄԻՊ ֆեյսբուքյան էջի հաղորդագրության համաձայն՝ մայիսի 15-ին ՄԻՊ Գեղամ Ստեփանյանը այցելել է Արցախի օկուպացված տարածքներից տեղահանված և Վանք, Առաջաձոր, Չարեքտար համայնքներում ապաստանած մեր հայրենակիցներին։\nՊաշտպանը ընդգծել է, որ տեղահանված բնակիչներին հուզող ամենաառաջնային հարցերի շրջանակը ընդգրկում է Արցախի անվտանգությանը, կանխատեսելի ապագային, տեղահանված բնակչությանը կացարաններով և աշխատանքով ապահովելու և սոցիալական խնդիրներին առնչվող հարցերը, որոնք համակարգված առաջարկների տեսքով ներկայացնելու է ոլորտային պատասխանատու մարմիններին։\nՀանդիպման ընթացքում անմիջական զրույցներով վեր են հանվել սոցիալական և քաղաքացիների կենսապայմանների հետ կապված խնդիրներ, որոնք քաղաքացի-պետական կառավարման համակարգ կոորդինացված հարաբերությունների դեպքում հեշտությամբ կարող են ստանալ իրենց լուծումները։\nԳ. Ստեփանյանը նշել է նաև, որ տեղահանված բնակիչների կարիքներին վերաբերող տեղեկատվության փոխանակման ճիշտ կազմակերպման անհրաժեշտություն կա, որի ապահովման դեպքում պետական համակարգը առավել օպերատիվ և թիրախային կարող է գտնվել և այդպիսով լուծումներ գտնել բազմաբնույթ հարցերի։ Որևէ պարագայում քաղաքացին միայնակ չպետք է մնա իրեն պատուհասած խնդիրների հետ։\nՏեղահանված բնակչության կենսապայմանների բարելավմանն ուղղված պետական աջակցությունը չպետք է ուշանա, որովհետև որոշ դեպքերում քաղաքացիները ապրում են այնպիսի դժվարին պայմաններում, որտեղ պահպանված չեն նվազագույն կենսապայմանները, անգամ անձնական հիգիենայի պահպանման համար անհրաժեշտ պայմանները։\nՀանդիպման ավարտին Մարդու իրավունքների պաշտպանը նշել է, որ տեղահանված բնակչության խնդիրները մնալու են Պաշտպանի ուշադրության կենտրոնում, իսկ նրանց հետ պարբերական հանդիպումները լավագույն մեթոդն են տեղում ծանոթանալու խնդիրներին, քննարկելու այս կամ այն խնդրի լուծման ուղիները և դրանք բարձրաձայնելու պետական և տեղական ինքնակառավարման մարմինների առջև։\n"
}