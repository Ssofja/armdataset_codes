{
    "title": "Սաղաթելյանը ներկայացրեց, թե ինչու է ՀՓՇ-ն իր բողոքի ձայնը բարձրացնելու համար ընտրել Բաղրամյան պողոտան |armenpress.am|",
    "text": "armenpress.am: «Հայրենիքի փրկության շարժման» հանրահավաքի շարժման համակարգող, ՀՅԴ ԳՄ ներկայացուցիչ Իշխան Սաղաթելյանը պարզաբանեց, թե ՀՓՇ-ն և շարժմանը միացած անձինք ինչու են վրաններ տեղադրել և հանրահավաքներ անցկացնում հենց Բաղրամյան պողոտայում:\nՀանրահավաքին հարթակից հիշեցրեց, որ արդեն 1 շաբաթից ավել է, ինչ Բաղրամյան պողոտան գտնվում է իրենց տրամադրության տակ, և շատերն են հարցնում, թե  ինչու հենց Բաղրամյան պողոտայում և ինչ հարց են լուծում անընդհատ քայլերով, երթերով, հանրահավաքներով:\n«Այս փողոցում է գտնվում 3 կարևորագույն ինստիտուտ՝ ԱԺ շենքը, նախագահական նստավայրը և Սահմանադրական դատարանը: Այս 3 կառույցների որոշումից կախված է շատ կարևոր և էական բան՝ մեր երկրի առաջիկա օրերի համար: Այս հարթակը Հայաստանի պայքարի հարթակն է, այս հարթակից անընդհատ այս 3 ինստիտուտները զգալու են և տեսնեն ժողովրդի ձայնը»,-ասաց Սաղաթելյանը:\nՆա նշեց, թե փորձում են քարոզչություն անել, թե այդ հարթակը նեղկուսակցական հարթակ է, ընդդիմադիր ուժերի հարթակն է, իշխանության համար պայքարի հարթակ է, երբեմն էլ ասում են, թե սա դարձել է նախընտրական հարթակ: «Ես շատ հստակ և ուղիղ ուզում եմ ևս մեկ անգամ ասել, որ սա հայ ազգի հարթակն է: Այս հարթակը բոլոր նրանց հարթակն է, ովքեր ասում են և գտնում են, որ Արցախը պետք է լինի ազատ և անկախ… »,-ասաց Սաղաթելյանն ու վստահեցրեց, որ այդ հարթակում չկան նախկիններ և նորեր:\nՆա քաղաքացիներին վստահեցրեց, որ իրենց հաղթանակը մոտ է, հորդորեց չհասթափվել:\n"
}