{
    "title": "Վրաստանում օտարերկրյա գործարարների համար կարանտինն ու COVID-19-ի թեստերը վճարովի կլինեն |azatutyun.am|",
    "text": "azatutyun.am: Վրաստան ժամանող օտարերկրյա գործարարների համար 14-օրյա կարանտինն ու COVID-19-ի թեստերը վճարովի են լինելու։ Այդ մասին «Իմեդի» հեռուստաընկերության հարցազրույցում ասել է էկոնոմիկայի նախարար Նաթիա Թուրնավան, նշելով, որ նոր կանոնների մասին պաշտոնապես կհայտարարվի մոտ օրերս։\nՑանկացած երկրից ժամանող գործարարները կա՛մ պետք է իրենց հաշվին 14 օր ինքնամեկուսացված մնան բարձրակարգ հյուրանոցում, կա՛մ յուրաքանչյուր երեք օրը մեկ վճարովի թեստեր հանձնեն։\nԴրսից վերադարձող Վրաստանի քաղաքացիների համար կարանտինն ու կորոնավիրուսի թեստերն անվճար են։\nՆախատեսվում էր, որ հուլիսի 1-ից Վրաստանը կբացի սահմանները, բայց ժամկետը հետաձգվել է։ Միջազգային կանոնավոր ավիաչվերթները Վրաստանը վերականգնելու է օգոստոսի 1-ից։ Հուլիսի ընթացքում մեկ տասնյակից ավելի չարտերային չվերթներ են պլանավորված։\n"
}