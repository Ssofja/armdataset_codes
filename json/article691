{
    "title": "Պուտինը հույս է հայտնել, որ Ռուսաստանը կորոնավիրուսի համավարակը կհաղթահարի 3 ամսից էլ կարճ ժամկետում․ «ՌԻԱ Նովոստի» |tert.am|",
    "text": "tert.am: ՌԴ նախագահ Վլադիմիր Պուտինը հույս է հայտնել, որ Ռուսաստանը կորոնավիրուսի համավարակը կհաղթահարի երեք ամսից էլ շուտ ժամանակում, գրում է ria.ru-ն։«Իմ գործընկերները հույս ունեն, որ երկու-երեք ամիս հետո կորոնավիրուսը կհաղթահարենք։ Սա վատ կանխատեսում չէ ։ Քանի որ որոշ երկրներում ասում են, որ վարակի դեմ պատերազմը կարող է շատ ավելի երկար տևել»,- հայտնել է ՌԴ նախագահը՝ հույս հայտնելով, որ կորոնավիրուսի հետ կապված իրավիճակը նույնիսկ երեք ամսից էլ ավելի շուտ կհաղթահարեն։Նախագահի կարծիքով՝ Ռուսաստանում COVID-19-ի տարածման հետ կապված իրավիճակը, անկասկած, դեպի լավը կգնա։ Նա ընդգծել է, որ որքան արդյունավետ ու կոշտ լինեն կորոնավիրուսի պատճառով ձեռնարկվող միջոցները, այնքան քիչ դրանք կտևեն:Նախօրեին Պուտինը հեռուստաուղերձ է հղել Ռուսաստանի բնակիչներին կորոնավիրուսային վարակի տարածման ֆոնին: Անբարենպաստ իրադրության կապակցությամբ երկրի ղեկավարն առաջարկել է մի շարք միջոցառումներ, մասնավորապես՝ մարտի 28-ից ապրիլի 5-ը հայտարարվել է ոչ աշխատանքային:\n"
}