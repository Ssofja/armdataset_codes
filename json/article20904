{
    "title": "ԿԳՄՍՆ-ն տեղյակ է, որ մանկապարտեզներից մեկում դաստիարակներին աշխատանքի են կանչել․ շուտով կլինի հայտարարություն",
    "text": "Ազգային ժողովի «Իմ քայլը» խմբակցության պատգամավոր Սոֆյա Հովսեփյանը ֆեյսբուքյան իր էջում գրել է, որ մանկապարտեզներից մեկի տնօրենը ժողովի է հրավիրել աշխատակիցներին և զգուշացրել, որ աշխատանքի չներկայացող դաստիարակները աշխատավարձ չեն ստանա։\n«Հետաքրքիր է, թե ինչու են մանկապարտեզների և դպրոցների աշխատողները` ուսուցիչ և դաստիարակ, դայակ, հիմա աշխատանքի, եթե կա նախարարի հրաման, ո՞վ է այն յոթգլխանի հրեշը, որ աշխատեցնում է ամբողջ կազմին։ Մանկապարտեզներից մեկի տնօրենը հրավիրել է աշխատողներին՝ պատճառաբանելով, որ աշխատավարձ չեն ստանա»:\nԿԳՄՍՆ տեղեկատվության և հասարակության հետ կապերի բաժնից Infocom-ին տեղեկացրին, որ տեղյակ են խնդրից և շուտով պատրաստվում են հայտարարություն տարածել։ Հայտարարություն է տարածել նաև Աշխատանքի և սոցիալական հարցերի նախարարությունը, որտեղ մասնավորապես ասվում է․«Հաշվի առնելով այն հանգամանքը, որ Հայաստանի Հանրապետությունում նոր կորոնավիրուսի գրանցված դեպքով պայմանավորված մեկշաբաթյա արձակուրդ է հայտարարվել բոլոր ուսումնական հաստատություններում, ՀՀ աշխատանքի և սոցիալական հարցերի նախարարությունը հորդորում է գործատուներին՝ ըմբռնումով մոտենալ երեխաներ ունեցող աշխատակիցների ուշացումներին կամ ոչ լրիվ օրով աշխատանքի հաճախելուն:\nՄիևնույն ժամանակ տեղեկացնում ենք, որ տվյալ պարագայում աշխատողների բացակայությունը հարգելի համարելու հարցը աշխատանքային օրենսդրությամբ կարգավորված չէ»,- ասված է հայտարարությունում։\n"
}