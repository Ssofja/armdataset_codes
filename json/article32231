{
    "title": "Ուկրաինայում ընթանում է նախագահական ընտրությունների երկրորդ փուլի քվեարկությունը |news.am|",
    "text": "news.am: Ապրիլի 21-ին, ժամը՝ 8:00-ին Ուկրաինայում բացվել են ընտրատեղամասերը, որոնցում ընթանում է նախագահական ընտրությունների երկրորդ փուլի քվեարկությունը: Քվեարկությունն ավանդաբար կկայանա 12 ժամերի ընթացքում. ընտրատեղամասերը կփակվեն ժամը 20:00-ին:\nՆախագահական ընտրությունները տեղի են ունենում 200 շրջաններում, որոնցում ստեղծվել են 29 982 ընտրահանձնաժողովներ: Ընդհանուր առմամբ ընտրողների գրանցամատյանում ընդգրկված է շուրջ 30.3 մլն մարդ: Նրանցից 325,6 հազար ընտրող փոխել է քվեարկելու վայրն ընտրությունների երկրորդ փուլում:\nՀիշեցնենք, որ Ուկրաինայի նախագահի ընտրությունների առաջին փուլը տեղի էր ունեցել մարտի 31-ին: Քվեարկության արդյունքների համաձայն՝ երկրորդ փուլ են անցել Պյոտր Պորոշենկոն ձայների 15.95 տոկոսով եւ Վլադիմիր Զելենսկին ձայների 30.24 տոկոսով:\n"
}