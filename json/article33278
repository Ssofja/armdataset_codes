{
    "title": "Բադասյանը վստահ է՝ զանգերը ֆիքսելու մեխանիզմը թույլ կտա կարճ ժամանակում կանխել կոնտակտավորի շփումը",
    "text": "ՀՀ արդարադատության նախարար Ռուստամ Բադասյանը վստահեցնում է, որ կորոնավիրուսով վարակված անձանց զանգերը ֆիքսելու մեխանիզմը թույլ կտա շատ կարճ ժամանակահատվածում ստուգողական գործողություն կատարելով (օրինակ զանգի միջոցով) հայտնաբերել կոնտակտավորներին, անհրաժեշտության դեպքում մեկուսացնել և թույլ չտալ այդ անձանց շփումը այլ քաղաքացիների հետ: Բադասյանն այս մասին գրառում է կատարել իր Ֆեյսբուքի էջում՝ անդրադառնալով ԱԺ-ում մարտի 30-ի արտահերթ նիստում առաջին ընթերցմամբ ընդունված նախագծերի փաթեթին, որով, մասնավորապես, առաջարկվում է ֆիքսել զանգերը՝ կորոնավիրուսով վարակված անձանց կոնտակտավորներին հայտնաբերելու համար:\n «Զանգերը ֆիքսելու փաստը կարևոր է, քանի որ, եթե ֆիքսվեն վարակակրի զանգերը վերջին 14 օրվա ընթացքում (բովանդակությունը հասանելի չի լինելու) և դրանք համադրվեն տեղորոշման հետ, համաճարակի դեմ պայքարի հարցում այս տեղեկությունը չափազանց կարևոր և արդյունավետ կլինի։ Օրինակ՝ վարակակիրը խոսել է 10 անձի հետ, 10-ից հինգի հետ նաև պարբերաբար նույն տեղանքում է եղել։ Սա նշանակում է, որ այդ 5 անձինք, մեծ հավանականությամբ, շփվել են վարակակրի հետ։ Այս գործիքակազմի կիրառման արդյունքում շատ կարճ ժամանակահատվածում հնարավոր կլինի վերջիններիս նկատմամբ, լրացուցիչ ստուգողական գործողություն կատարելով (օրինակ զանգի միջոցով) հայտնաբերել, անհրաժեշտության դեպքում մեկուսացնել և թույլ չտալ նշված անձանց շփումը այլ քաղաքացիների հետ (կստուգվեն նաև այդ հինգ անձանց կոնտակտները և այդպես շարունակ)։ Մյուս հինգ անձինք, ում հետ վարակակիրը խոսել է և նույն տեղանքում չի գտնվել, այլևս «հետաքրքրություն» չեն ներկայացնի:Մարդկանց կյանքն ու առողջությունը ամենակարևոր արժեքներն են, և համաճարակի հիմքով արտակարգ դրության ժամանակ իրականացվող նման միջամտությունը ամբողջությամբ համաչափ է։ Նախարարը նկատել է՝ սա չի նշանակում, թե 100 %-ով կկարողանան վերահսկել իրավիճակը, բայց ավելի թիրախային կդարձնեն գործողությունները և մյուս սահմանափակումների հետ միասին ի զորու կլինեն փրկել կյանքեր»,-գրել է Բադասյանը:\nՆախարարը նաև ներկայացրել է, որ նման գործիքների կիրառումն արդյունավետ է եղել Չինաստանում, Հարավային Կորեայում, Իսրայելում։ Եվրոպական միության երկրներում ներկայում որոշ գործիքներ արդեն իսկ կիրառվում են, և այժմ էլ քննարկվում է ավելի լայն սահմանափակումներ կիրառման հարցը՝ հիմք ընդունելով նշված երկրների օրինակները։ Նա վստահություն է հայտնել, որ նման գործիքների մշակմամբ զբաղվող մասնագետներն ավելի մանրամասն կներկայացնեն գործիքների արդյունավետությունը։\n"
}