{
    "title": "ԵԽԽՎ կոմիտեն խորհուրդ է տվել հաստատել ռուսական պատվիրակության լիազորությունները\r\n\r\n |armenpress.am|",
    "text": "armenpress.am:  Եվրախորհրդի Խորհրդարանական վեհաժողովի մոնիտորինգի հանձնաժողովը խորհուրդ է տվել ամբողջությամբ հաստատել ԵԽԽՎ-ում Ռուսաստանի պատվիրակության լիազորությունները: Ինչպես փոխանցում է  «Ռիա-նովոստի»-ն, այդ մասին նշել է Պետդումայի միջազգային հարցերով կոմիտեի ղեկավար, պատվիրակության անդամ Լեոնիդ Սլուցկին:  \n«Ուկրաինական պատվիրակության ոչ մի ուղղում աջակցություն չի ստացել: ԵԽԽՎ հետագա կառուցողական մոտեցման հույս ունենք»,- ասել է նա:\nՆիստի առաջին օրը ուկրաինական պատվիրակության ղեկավար Մարիա Մեզենցեւան առաջարկեց վիճարկել ռուսական պատվիրակության լիազորությունները: Դրանից հետո, ըստ կանոնադրության, կազմակերպվել է քվեարկություն: Առաջարկին աջակցություն է հայտնել 38 խորհրդարանական՝ 5 տարբեր ազգային պատվիրակություններից:  \nՄեկնաբանելով ուկրաինական կողմի գործողությունները՝ Սլուցկին ասել է, որ եթե Վեհաժողովը լիովին չհաստատի ռուս խորհրդարանականների իրավունքները, նրանք կհեռանան Ստրասբուրգից և չեն մասնակցի նստաշրջանին:\n"
}