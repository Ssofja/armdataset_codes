{
    "title": "Սեպտեմբերին տնտեսական ակտիվության ցուցանիշը նվազել է 7․5 տոկոսով․ շինարարության ծավալներն աճել են\r\n |armtimes.com|",
    "text": "armtimes.com: Հայաստանի տնտեսական ակտիվության ցուցանիշը (ՏԱՑ) 2020 թվականի սեպտեմբերին 2019-ի սեպտեմբերի համեմատ նվազել է 7.5 տոկոսով:\nՎիճակագրական կոմիտեն ներկայացրել է երկրի սոցիալ-տնտեսական վիճակը բնութագրող ընթացիկ-օպերատիվ ամփոփմամբ ստացված նախնական հիմնական մակրոտնտեսական ցուցանիշները:\nԸստ էության՝ մի շարք ոլորտներում առկա անկումային վիճակը որոշակիորեն կարգավորվել է։\nԱճ է արձանագրել միջին ամսական անվանական աշխատավարձը՝ 3.9 տոկոսով, սպառողական գնաճը կազմել է 1.4 տոկոս, իսկ արդյունաբերական արտադրանքի գնաճը՝ 3.9 տոկոս:\n2020-ի սեպտեմբերին նախորդ տարվա նույն ամսվա համեմատ շինարարության ծավալը, ի տարբերություն նախորդ մի քանի ամիսների անկման, աճել է 0.6 տոկոսով: Արդյունաբերական արտադրանքի ծավալը եւս աճել է՝ 1.8 տոկոսով։\nԱրտաքին առեւտրաշրջանառության ծավալները 2020-ի սեպտեմբերին նախորդ տարվա նույն ժամանակահատվածի համեմատ նվազել են 12.4 տոկոսով, սակայն այստեղ կարեւոր է արձանագրել, որ այս նվազումը պայմանավորված է ներմուծման նվազմամբ, քանի որ արտահանումը աճել է 4.6 տոկոսով, իսկ ներմուծումը նվազել է 20.4 տոկոսով:\n"
}