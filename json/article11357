{
    "title": "Իրավապաշտպանը գերի ընկած հայ սպայի մասնակցությամբ տեսանյութը համարում է Ժնևյան կոնվենցիայի խախտում |armenpress.am|",
    "text": "armenpress.am: Իրավապաշտպան Լարիսա Ալավերդյանը Ադրբեջանում գերի ընկած ՀՀ ԶՈւ սպա Գուրգեն Ալավերդյանի մասնակցությամբ տեսաուղերձը համարում է Ժնևյան կոնվենցիայի և միջազգային մարդասիրական իրավունքի կոպիտ խախտում։\n«Այս անգամ, ի տարբերություն վերջին ժամանակներում տեղի ունեցած նախորդ դեպքերի, Ադրբեջանի տարածքում հայտնվել է սպա։ Տարիներ շարունակ հակառակորդ կողմն, առևանգելով կամ մոլորված անձանց գերի վերցնելով, փորձում է փոխանակել Արցախում անազատության մեջ գտնվող Շահբազ Գուլիևի ու Դիլհամ Ասկերովի հետ (վերջիններս ձերբակալվել են 2014 թվականին՝ Արցախի տարածքում: Արցախյան դատարանը Ասկերովին ցմահ ազատազրկման է դատապարտել, իսկ Գուլիևին՝ 22 տարվա ազատազրկման՝ մեղավոր ճանաչելով մի շարք ծանր հանցագործություններում՝ լրտեսության, պետական սահմանի ապօրինի հատման, ռազմամթերք կրելու, առևանգման, սպանության հոդվածներով – խմբ․)։ Այդ պատճառով ես հիմնավոր կասկածներ ունեմ, որ տեղի է ունեցել առևանգում։ Անգամ զինվորականի մոլորված լինելու դեպքում, Ժնևյան 3-րդ կոնվենցիայի համաձայն, իրենք պետք է վերաբերվեն նրան որպես ռազմագերու»,- ասաց Ալավերդյանը։\nԱնդրադառնալով ադրբեջանական ԶԼՄ-ներում տարածված տեսանյութին՝ իրավապաշտպանն ընդգծեց, որ դա Ժնևյան կոնվենցիաների կոպիտ խախտում է։ Նրա խոսքով՝ ըստ կոնվենցիայի, գերեվարված անձը պետք է պաշտպանված լինի ամբոխի ավելորդ հետաքրքրությունից։\n«Անազատության մեջ գտնվող անձին պարտադրել են ասել այն ամենը, ինչ մենք տեսնում ենք տեսանյութում՝ սա հենց Ժնևյան կոնվենցիաների խախտում է։ Լավ երևում է, որ սպան ընթերցում է այդ տեքստը և նա պարտադրված է այդ ամենն անում։ Առանց դատ ու դատաստանի նրանից կորզում են ինչ-որ ցուցմունքներ։ Սա նաև միջազգային մարդասիրական իրավունքի խախտում է։ Այս ամենում կա ևս մեկ կողմ՝ նրանք ամեն ինչ անում են ցուցադրաբար, ինչը նշանակում է, որ կա նաև քաղաքական միտում։ Սա հայկական կողմին հնարավորություն է տալիս, որպեսզի հասցնենք այդ գործը ոչ միայն միջազգային ատյաններ, այդ թվում և Եվրոպական դատարան, այլև քաղաքական այս կամ այն հարթակ»,- ընդգծեց Ալավերդյանը։\nՆա հույս հայտնեց, որ հայկական կողմը կկարողանա ողջ և առողջ հայրենիք վերադարձել Գուրգեն Ալավերդյանին։\n"
}