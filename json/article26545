{
    "title": "Արցախի Մարտունիում Գարեգին Նժդեհի արձանը չի ապամոնտաժվել. քաղաքապետ |armenpress.am|",
    "text": "armenpress.am: Արցախի Մարտունի քաղաքում Գարեգին Նժդեհի արձանը չի ապամոնտաժվել և կանգնեցված է իր տեղում: Այս մասին ռեղեկացրեց Մարտունու քաղաքապետ Էդիկ Ավանեսյանը:\n«Մարտունիում Գարեգին Նժդեհի արձանի վերաբերյալ վերջին օրերին  լրատվամիջոցներում  շրջանառվող լուրերն ապատեղեկատվություն են պարունակում: Քաղաքում Գարեգին Նժդեհի արձանը տեղադրվել է դեռևս անցած տարվա սեպտեմբերի 26-ին, և քանդակագործը նույնիսկ չի հասցրել  ավարտել աշխատանքը: Այժմ նրա հետ քննարկվում է արձանն ավարտուն տեսքի բերելու հարցը: Քանդակագործը տեղում կիրականացնի աշխատանքը՝ թե արվեստանոցում, ինքն է որոշելու:\nԻնչ վերաբերում է Մարտունիում կանգնեցված  Գարեգին Նժդեհի արձանի վերաբերյալ  այս օրերին լրատվամիջոցներում տարածվող տարաբնույթ տեղեկություններին, ապա դրանց  հարկ չեմ համարում հետևել: Խորհուրդ կտամ հեռու մնալ արձանի  վերաբերյալ անհարկի շահարկումներից»,- ասաց Մարտունու քաղաքապետը՝ հավելելով, որ արձանի տեղի վերաբերյալ առկա է Մարտունու ավագանու որոշումը:\nՄարտունու ավագանու անդամ Նվեր Դադամյանը «Ֆեյսբուք» սոցիալական ցանցի իր էջում տեղադրել է Նժդեհի արձանի ապամոնտաժված չլինելը փաստող թարմ տեսանյութ և լուսանկարներ՝ «Ընդմիշտ կանգուն է մնալու և վերջ» մակագրությամբ:\n"
}