{
    "title": "Որոշում է կայացվել 44-օրյա պատերազմի հանգամանքներն ուսումնասիրող ԱԺ քննիչ հանձնաժողով ստեղծել․ Ալեն Սիմոնյան",
    "text": "Քննարկեցինք գալիք աշխատանքը, նաև Ազգային ժողովի և կառավարության համագործակցությունը։\nՎարչապետի պաշտոնակատար Նիկոլ Փաշինյանի և ՔՊ-ի նորընտիր պատգամավորների հանդիպումից հետո «Քաղաքացիական պայմանագիր» կուսակցության վարչության անդամ Ալեն Սիմոնյանը լրագրողների հետ զրույցում ասաց , որ հանդիպման ընթացքում քննարկել են գալիք աշխատանքը, ԱԺ-Կառավարություն համագործակցությունը»։\n«Որոշում է կայացվել, որ քննիչ հանձնաժողով է ստեղծվելու 44-օրյա պատերազմի վերաբերյալ, և կարծում ենք, որ այդ հարցում  նաև արտախորհրդարանական ընդդիմության մասնակցությունը  պետք է լինի․ հանձնաժողովի գործունեությունը չպետք է սահմանափակվի Ազգային ժողովում այսօր ներկայացված կուսակցություններով», -ասաց նա՝ հավելելով, որ փորձել են հասկանալ, թե ինչ օրենսդրական լուծումներ պետք է առաջարկեն, որպեսզի արտախորհրդարանական ուժերի ներկայացուցիչները ներառվեն հանձնաժողովում։\nՆա ասաց նաև, որ քննարկվել են մի շարք կազմակերպչական հարցեր։\n"
}