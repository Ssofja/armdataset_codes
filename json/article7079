{
    "title": "Հայաստանի երեք մարզերում ԵՄ աջակցությամբ կխթանվի կանաչ գյուղատնտեսության զարգացումը |armenpress.am|",
    "text": "armenpress.am: Լոռու, Շիրակի և Տավուշի մարզերում պաշտոնապես մեկնարկեց Եվրոպական Միության կանաչ գյուղատնտեսության նախաձեռնություն ծրագիրը: Ծրագիրն իրականացվում է Եվրոպական Միության և Ավստրիական զարգացման գործակալության համաֆինանսավորմամբ:\n«Այս ծրագիրը  շատ վառ ծրագիր է, որի միջոցով կարող ենք բազմաթիվ ոլորտներում լուրջ փոփոխությունների ունենալ: Մենք խրախուսում ենք կայուն, օրգանական արտադրանքը: Այս ծրագիրն օգնում է բնապահպանության, շրջակա միջավայրի զարգացմանը, ապահովում է սննդի անվտանգությունը, նաև բավականին մեծ թվով աշխատատեղեր է ստեղծում»,- ասաց Հայաստանում ԵՄ պատվիրակության ղեկավար, դեսպան Անդրեա Վիկտորինը:\nԾրագրի ընդհանուր բյուջեն կազմում է 11,7 մլն եվրո: Ծրագրի ուշադրության կենտրոնում կլինի համապատասխան պետական կառույցներին տեխնիկական աջակցությունը և շահագրգիռ կողմերի կարողությունների զարգացումը` կանաչ, ներառական և իրավահեն գյուղատնտեսության զարգացում ապահովելու համար: Ծրագրի խոշոր բաղկացուցիչ մասերից է անմիջականորեն ֆերմերներին, արտադրողներին և վերամշակողներին դրամաշնորհների տեսքով տեխնիկական աջակցության տրամադրումը:\nԱնդրեա Վիկտորինը նշեց, որ պիլոտային ծրագիրն իրականացվելու է Հայաստանի երեք մարզերում, քանի որ այդպես ավելի ճշգրիտ հնարավոր կլինի արձանագրել ծրագրի արդյունքները:\nԵՄ կանաչ գյուղատնտեսության նախաձեռնություն ծրագիրը կիրականացվի մինչև 2023թ. մարտ ամիսը:\n"
}