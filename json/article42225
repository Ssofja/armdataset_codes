{
    "title": "Հայ ռազմագերիները պետք է վերադարձվեն. ՀՀ-ում Նիդեռլանդների դեսպան |1lurer.am|",
    "text": "1lurer.am: Ադրբեջանում պահվող հայ ռազմագերիները պետք է վերադարձվեն, որքան շուտ՝ այնքան լավ. այսօր հայտարարել է Հայաստանում Նիդեռլանդների դեսպանը՝ շեշտելով, որ սա է Թագավորության կառավարության դիրքորոշումը:\nՕրեր առաջ Նիդեռլանդների խորհրդարանը ձայների ճնշող մեծամասնությամբ ընդունել էր մի բանաձև, որով պահանջում է ճնշումներ գործադրել Ադրբեջանի վրա՝ հայ ռազմագերիներին և քաղաքացիական անձանց ազատ արձակելու համար։ Դիտարկելով բանաձևերի ազդեցությունը այս հարցի լուծման վրա՝ Նիկո Սխերմերսը հույս է հայտնել, որ ռազմագերիների վերադարձը կլինի առանց նախապայմանների:\nՆիկո Սխերմերս (ՀՀ-ում Նիդեռլանդների թագավորության արտակարգ և լիազոր դեսպան) - Սա ակնթարկային լուծվող հարց չէ, բայց ես հույս ունեմ, որ շուտով այն կլուծվի: Արդեն շատ աշխատանք է արվել, անցած շաբաթ էլ այստեղ էին Ռումինիայի, Ավստրիայի ու Լիտվայի արտգործնախարարները, որոնք որպես Եվրոպական Միության ներկայացուցիչներ նույնպես աշխատում են ռազմագերիներին վերադարձնելու ուղղությամբ: \n - Իսկ ի՞նչ գնահատական կտաք պատերազմից հետո Բաքվում բացված այսպես կոչվող «ռազմավարի պուրակին»՝ միջազգային հումանիտար իրավունքի տեսանկյունից:\n- Նման բան պետք է տեղի չունենար, դա անընդունելի է, և այսպիսին է նաև իմ երկրի կառավարության դիրքորոշումը: Պուրակի բացումը շոկային էր, և այն չի նպաստում խաղաղությանը: Մենք ակնկալում ենք վստահության մթնոլորտի ստեղծում, կողմերը պետք է հարցերի լուծման ուղիները քննարկեն դիվանագիտական մակարդակում, որ այս տարածքում համակեցության ճանապարհներ գտնեն:\n"
}