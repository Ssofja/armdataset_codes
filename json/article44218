{
    "title": "ՀՀ բնակչությունը մինչև 2050թ. դարձնել 5 միլիոն. Փաշինյանը ներկայացրեց ռազմավարական նպատակները |aysor.am|",
    "text": "aysor.am: Հայաստանի Հանրապետության վարչապետ Նիկոլ Փաշինյանն այսօր Արցախի Վերածննդի հրապարակում, որտեղ նա Արցախի բարձրագույն իշխանության հետ մասնակցում է միասնական հանրահավաքի, ներկայացրեց մինչև 2050 թվականի ռազմավարական նպատակները։\nՆիկոլ Փաշինյանը հայտարարեց.\n«Մինչև 2050 թվականը պետք է կարողանանք լուծել հետևյալ խնդիրները՝ \nՀայաստանի բնակչությունը հասցնել առնվազն 5 մլն մարդու, ստեղծել 1 մլն 500 հազար աշխատատեղ,\nլուծել 2.5 մլն մարդու զբաղվածության հարց և վերացնել աղքատությունը,\nՀայաստանը դարձնել արդյունաբերական երկիր, 15-ապատկել Հայաստանի համախառն ներքին արդյունքը,\nունենալ 10 մլրդ դոլար արժեքը գերազանցող առնվազն 5 հայկական տեխնոլոգիական ընկերություն և 10 հազար աշխատող ստարտափ,\nյոթնապատկել միջին աշխատավարձը,\nբանակի մարտունակության ցուցանիշով տեղ զբաղեցնել աշխարհի առաջատար երկրների առաջին քսանյակում,\nունենալ աշխարհի 10 ամենաարդյունավետ հետախուզական ծառայություններից մեկը,\nապահովել առողջապահական ծառայությունների 100 տոկոսանոց հասանելիություն և առողջապահության ֆինանսավորումը 20-ապատկել,\nկրթությունը դարձնել ազգային ապրելակերպ, կրթության և գիտության ֆինանսավորումը 20-ապատկել, \nՀայաստան այցելող զբոսաշրջիկների թիվը հասցնել 15 միլիոնի,\nՀայաստանի ֆուտբոլի հավաքականը դարձնել Եվրոպայի և աշխարհի առաջնության մեդալակիր, նվաճել 25 օլիմպիական ոսկե մեդալ, և շախմատի աշխարհի անհատական չեմպիոնի կոչումը։\nՀամոզված եմ, հիմա ձեզանից շատերը հարցնում են՝ իսկ ինչու՞ Արցախի մասին ոչինչ ասված չէ։ Պատասխանը շատ պարզ է, որովհետև Արցախը Հայաստան է և վերջ»։\nՓաշինյանն ասաց, որ վերոնշյալը ռազմավարական նպատակների աշխատանքային տարբերակն է, ինչը նշանակում է, որ այն պետք է հղկվի հավելյալ քննարկումների արդյունքում։\n"
}