{
    "title": "Բելառուսում տեղի է ունեցել առաջին ատոմակայանի բացումը\r\n |azatutyun.am|",
    "text": "azatutyun.am: Բելառուսի նախագահ Ալեքսանդր Լուկաշենկոն այսօր գլխավորել է հանրապետությունում առաջին ատոմակայանի առաջին էներգաբլոկը շահագործման հանձնելու հանդիսավոր արարողությունը:\n«Օստրովեցի ատոմակայանի աշխատանքով մենք ևս մեկ քայլ են անում դեպի ապագա և երաշխավորում ենք Բելառուսի էներգետիկ անվտանգությունը»,- այսօր հայտարարել է Լուկաշենկոն հատուկ տեսաուղերձում, որը հեռարձակել է Բելառուսի պետական հեռուստատեությունը:\nՕստրովեցի ատոմակայանը կառուցել է «Ռոսատոմ» ռուսաստանյան ընկերությունը: Ծրագրի համար Բելառուսը Ռուսաստանից ստացել է մոտ 10 միլիարդ դոլարի վարկ:\nՕստրովեցը գտնվում է Գրոդնոյի շրջանում: Հարևան Լիտվան խստորեն դատապարտել է մայրաքաղաք Վիլնյուսից 50 կիլոմետր հեռավորության վրա աոմակայան կառուցելու Մինսկի ծրագիրը:\nԱռաջին էներգաբլոկն այս պահին աշխատում է 400 մեգավատ հզորությամբ, որն աստիճանաբար կհասցվի նախատեսված 1190 մեգավատի: Դա կապահովի Բելառուսում անհրաժեշտ էլեկտրաէներգիայի մոտ 20 տոկոսը: Երկրորդ էներգաբլոկը Բելառուսում նախատեսում են շահագործման հանձնել 2021 թվականի առաջին եռամսյակում:\nՕստրովեցի ատոմակայանի ռեակտորների սառեցման համար օգտագործվելու է Վիլիա գետի ջուրը, որը նաև Լիտվայում խմելու ջրի աղբյուրներից մեկն է:\nԲելառւսում այդ ատոմակայկանի կառուցման գաղափարը ոչ միանշանակ է ընդունվել, քանի որ 1986 թվականի Ուկրաինայում Չերնոբիլի ատոմակայանի աղետից հետո հանրության շրջանում առաջացել է խիստ բացասական վերաբերմունք ատոմակայանների շահագործման հանդեպ:\nԸնդդիմության լիդեներից Անդրեյ Սաննիկովը դեռ 2010-ը թվականին հայտարարել է, որ Օստրովեցի ատոմակայանը «Լուկաշենկոյի և Կրեմլի ձեռքում կդառնա Եվրոպական միությանն ահաբեկելու զենք, ճառագայթման վտանգ Բելառուսի և ամբողղջ Եվրոպայի համար»։\n"
}