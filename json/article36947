{
    "title": "ԿԳՄՍ նախարարը տեսնում է ռազմավարական ծրագրերում իրատեսական խնդիրներ դնելու և դրանց լուծմանը հետամուտ լինելու անհրաժեշտություն",
    "text": "ՀՀ կրթության, գիտության, մշակույթի և սպորտի նախարարի պաշտոնակատար Վահրամ Դումանյանն աշխատանքային խորհրդակցություն է անցկացրել նախարարության Զարգացման ծրագրերի և մոնիթորինգի, Արտաքին կապերի և սփյուռքի, Երիտասարդական քաղաքականության, լրացուցիչ և շարունակական կրթության, Բարձրագույն և հետբուհական մասնագիտական կրթության վարչությունների աշխատակիցների հետ: Այս մասին հայտնել է ՀՀ ԿԳՄՍ նախարարությունը:\nՀանդիպումներին ներկա են եղել նաև նշյալ ոլորտները համակարգող նախարարի տեղակալներ Արթուր Մարտիրոսյանը և Կարեն Թռչունյանը:\nԽորհրդակցության ընթացքում քննարկվել են աշխատանքային գործընթացի արդյունավետ կազմակերպմանը, կադրային քաղաքականությանը, ոլորտային առանձնահատկություններին վերաբերող հարցեր:\n«Պետք է աշխատել լիարժեք նվիրումով և ըստ հնարավորինս արդյունավետ՝ նոր մոտեցումներով ու գաղափարներով»,- ընդգծել է Վահրամ Դումանյանը:\nՆախարարի տեղակալ Արթուր Մարտիրոսյանը ներկայացրել է ոլորտների ընթացիկ ծրագրերն ու առաջիկա անելիքները: Որպես առաջնահերթություն՝ նշվել է ՀՀ երիտասարդական պետական քաղաքականության 2021-2025 թթ. ռազմավարության նախագծի՝ առաջիկայում Կառավարության հաստատմանը ներկայացնելը:\nԱնդրադառնալով ռազմավարական ծրագրերին՝ նախարարի պաշտոնակատար Վահրամ Դումանյանը շեշտել է, որ դրանցում պետք է դնել իրատեսական խնդիրներ և հետամուտ լինել դրանց լուծմանը:\nԱ. Մարտիրոսյանը տեղեկացրել է հուլիսի 22-ից սփյուռքի մանկավարժների վերապատրաստման ծրագրերի մեկնարկի մասին: Վերապատրաստման դասընթացները կանցկացվեն հեռավար ձևաչափով մինչև օգոստոսի 31-ը՝ 7 ծրագրով: Նախանշվել են նաև Երիտասարդության միջազգային օրը (օգոստոսի 12) Հայաստանի 2021 թ. երիտասարդական մայրաքաղաք Կապանում միջոցառումներ անցկացնելու նախապատրաստական աշխատանքները:\nԲարձրագույն և հետբուհական մասնագիտական կրթության վարչության աշխատակիցների հետ աշխատանքային խորհրդակցությանը Վահրամ Դումանյանն ասել է. «Բուհական ոլորտը հասարակության համար ամենակարևոր և բարդ ոլորտներից է, որտեղ աշխատանքային կարգապահությունը առաջնահերթ է. խնդիրներին պետք է արձագանքել արագ և արդյունավետ»:\nՔննարկման ընթացքում անդրադարձ է կատարվել բուհական ոլորտի ընթացիկ խնդիրներին ու նախատեսվող բարեփոխումներին: ԿԳՄՍ նախարարի պաշտոնակատար Վահրամ Դումանյանի կողմից տրվել են համապատասխան հանձնարարականներ՝ աշխատանքները ժամանակին, արդյունավետ ու նպատակային կազմակերպելու և իրականացնելու համար:\n"
}