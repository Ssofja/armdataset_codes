{
    "title": "Դեմ եմ գերագույն դատարան ստեղծելուն, մարմին չեն ստեղծում կամ վերացնում անձանց խնդիրները լուծելու համար. Գագիկ Ջհանգիրյան |tert.am|",
    "text": "tert.am: Ես դեմ եմ գերագույն դատարան ստեղծելուն, շատ դեմ եմ, դա բացարձակ անընդունելի է, ես օրենսդիր մարմնի անդամ չեմ, քաղաքական մեծամասնությունը չեմ ներկայացնում, բայց կարծում եմ՝ սխալ ճանապարհով են գնում, դա փակուղի է: Այս մասին Ազգային ժողովի ամբիոնից հայտարարեց ԲԴԽ անդամի թեկնածու Գագիկ Ջհանգիրյանը՝ անդրադառնալով «Իմ քայլը» խմբակցության պատգամավոր Արթուր Դավթյանի հարցին, թե ինչպես է վերաբերվում գերագույն դատարան ստեղծելու մտքին:\n«Կարճ ասեմ՝ բացասական եմ վերաբերվում, որովհետև դրանք կայացած կառույցներ են, եթե ինչ-ինչ խնդիրներ կան այդ կառույցների գործունեության բովանդակության մեջ, մենք պետք է լուծենք այդ խնդիրները: Կոպիտ ասած, օրինակ բերեմ, եթե մենք ուզում ենք խաշ ուտենք, մենք կաթ տվող կովին չենք մորթում, որ ոտքերից խաշ ուտենք: Այդ մարմինները՝ Սահմանադրական դատարան, Վճռաբեկ դատարան, գործում են տարիներ շարունակ: Մի մոռացեք, երբ մենք մեղադրական դատարանից 96-97 թվականներին անցում էինք կատարում քիչ թե շատ մրցակցային դատարան,  շատ մեծ դժվարությամբ էդ սահմանադրական հանձնաժողովում կարողացանք դնել Գերգույն դատարանի լուծարման հարցը»,- ասաց նա:\nՋհանգիրյանը հայտարարեց՝ գերգույն դատարանը «մոնստր» է,  իր կազմում ուներ և առաջին ատյան, և վերանայման ատյան, և հսկողական ատյան: «Այսինքն՝ կենտրոնացած էր, կարևոր գործերն իրենց մոտ էր, էն ժողովրդական դատարանները դամ էին քաշում: Հիմա պատկերացրեք այսքան տարիների՝ Երրորդ Հանրապետության այս ընթացքը, որը սահմանազատել է արդարադատության ոլորտը սահմանական արդարադատությունից, ուզում ենք բերենք, նորից խառնենք: Դա սխալ է, մարմին չեն ստեղծում կամ վերացնում անձանց խնդիրները լուծելու համար»,- ասաց նա:\n"
}