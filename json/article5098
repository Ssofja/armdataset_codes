{
    "title": "Համոզված եմ՝ խորհրդարանն արձակելու գործընթացը ճիշտ և անայլընտրանք է. Մարուքյան |1lurer.am|",
    "text": "1lurer.am: Մարտի 18-ից, երբ արտահերթ ընտրությունների գնալու պայմանավորվածություն ձեռք բերվեց, մեր երկրում ներքաղաքական կյանքը խաղաղվել է: Այդ մասին ԱԺ հատուկ նիստում ասաց «Լուսավոր Հայաստան» խմբակցության ղեկավար Էդմոն Մարուքյանը: \nՆա նշեց, որ ներքաղաքական ճգնաժամը հանգուցալուծելու այլ տարբերակ չի գործել, ուստի ստիպված են եղել մեկնարկել խորհրդարանն արձակելու գործընթացը: «Ես համոզված եմ, որ ճիշտ ենք արել, և սա անայլընտրանք գործընթաց է»,- ընդգծեց Մարուքյանը: \nԱԺ պատգամավորի խոսքով՝ ընտրությունների թափանցիկությունն ապահովելու, ընտրակեղծիքներ թույլ չտալու համար առաջին պատասխանատուն իշխանությունն է, ընդդիմությունը, ըստ նրա, ամեն ինչ անելու է, որ իր ունեցած մեխանիզմներով թույլ չտա, որ ընտրությունների գործընթացը խաթարվի:  \n«Խորհրդարանի արձակման պայմանավորվածությունը գործում է, շեղում չի եղել»,- վստահեցրեց նա: \nՄարուքյանը հայտնեց, որ մշակել են տեքստ և քաղաքական ուժերին կոչ են անում միանալ՝ արձանագրելու և պարտավորություն ստանձնելու, որ քարոզարշավի ժամանակ ատելության խոսք չեն հնչեցնելու: \n"
}