{
    "title": "Ժողովրդավար Հայաստանը դրականորեն առանձնանում է տարածաշրջանում՝ ԱՄՆ սենատոր |amerikayidzayn.com|",
    "text": "amerikayidzayn.com: Վաշինգտոնում տեսնում են, որ ժողովրդավար Հայաստանը դրականորեն առանձնանում է իր տարածաշրջանի մյուս երկրներից, նշեց Միացյալ Նահանգների սենատոր Ջեք Ռիդը՝ Վաշինգտոնում Հայաստանի խորհրդարանական պատվիրակության հետ հանդիպումից հետո: Նրա խոսքով, հայ-ամերիկյան հարաբերությունները կարեւորագույն նշանակություն ունեն Միացյալ Նահանգների համար:\n«Մենք ԱՄՆ-ում ունենք արտառոց հայ համայնք՝ այս երկրի յուրաքանչյուր նահանգի զարգացմանը հայ համայնքն իր նպաստն է բերել և բնական է, որ համայնքը հետաքրքրված է նաև իր պատմական հայրենիքի բարգավաճմամբ»:\nԱյսօր, «Թավշյա հեղափոխությունից» հետո կարելի է փաստել, որ Հայաստանն ինչպես նաև Միացյալ Նահանգները ժողովրդավարական պետություններ են և երկկողմ հարաբերությունները պետք է զարգացնեն հիմնվելով դրա վրա, նշում է սենատորը.\n«Ի տարբերություն իր տարածաշրջանի, Հայաստանում մենք տեսնում ենք իրական ժողովրդավարություն և մեր կողմից պետք է անենք ամեն բան՝ այդ ժողովրդավարության ամրապնդմանն աջակցելու համար: Դա անելով մենք դրական ազդանշան կուղարկենք նաև բազմաթիվ այլ երկրներին»\nԽորհրդարանական մեծամասնություն՝ «Իմ քայլը» դաշինքը ներկայացնող Լիլիթ Մակունցը և Տաթևիկ Հայրապետյանը, «Բարգավաճ Հայաստան»-ից Վահե Էնֆիաջյանը, և «Լուսավոր Հայաստան»-ից Էդմոն Մարուքյանը Վաշինգտոնում են հայ-ամերիկյան խորհրդարանական բարեկամության խմբի համագործակցության շրջանակներում:\nՄենք ուժեղ ենք, երբ աշխատում ենք միասին, հայ խորհրդարանականների հետ հանդիպման ընթացքում նշում է կիբերանվտանգության և զինված ուժերի հարցերով զբաղվող հանձնաժողովի անդամ կոնգրեսական Ջիմ Լանգեւինը: Նրա խոսքով, ժողովրդավար Հայաստանն ԱՄՆ-ի հետ համագործակցելու շատ ավելի լայն հեռանկարներ ունի.\n«Թե՛ Միացյալ Նահանգները և թե՛ Հայաստանը ժողովրդավար պետություններ են այսօր, որտեղ քաղաքացիներն օգտվում են ազատ կամաարտահայտման իրավունքից, իսկ ժողովրդավար երկրները զարգանում են»:\nԱՄՆ-ի մայրաքաղաքում քննարկվող համագործակցության ուղղությունները բազմազան են՝ կիբերանվտանգությունից մինչեւ քաղաքական հարաբերությունների խորացման հեռանկարներ: Միջազգային հանրապետական ինստիտուտում մասնավորապես քննարկվել են թափանցիկ կառավարման զարգացման հարցերը, պատմում է ինստիտուտի նախագահ Դոկտոր Դենիել Թվինինգը.\n«Ժողովրդավարության զարգացման իրական աշխատանքը Հայաստանում սկսվել է «Թավշյա հեղափոխությունից» հետո միայն, երբ քաղաքացիները իրականում հնարավորություն ստացան հասցնել իրենց պահանջները իշխանություններին»:\nՀայ խորհրդարանականներն այցով Կոնգրեսում են շատերի կողմից պատմական համարվող ժամանակաշրջանում: Այս շաբաթ Ներկայացուցիչների պալատում սկսվել են նախագահ Թրամփի պաշտոնանկության գործընթացի բաց լսումները: Չնայած գերզբաղված ժամանակացույցի, սենատոր Էդ Մարքին հայկական պատվիրակության հետ քննարկեց արտաքին ոլորտում հայ-ամերիկյան համագործակցության հեռանկարները.\n«Ես նաև ջանք չեմ խնայելու, որպեսզի մենք կարողանանք նաեւ ԱՄՆ-ի Սենատում անցկացնել Հայոց ցեղասպանությունը ճանաչող բանաձև հենց այս տարի»:\n"
}