{
    "title": "Նիկոլ Փաշինյանն առաջիկայում պաշտոնական այցով կմեկնի Մոլդովա |armenpress.am|",
    "text": "armenpress.am: Մյունխենի անվտանգության համաժողովի շրջանակում ՀՀ վարչապետ Նիկոլ Փաշինյանը հանդիպեց Մոլդովայի նախագահ Իգոր Դոդոնի հետ։ Հանդիպմանը հայկական կողմից մասնակցում էին ԳԴՀ-ում ՀՀ արտակարգ և լիազոր դեսպան Աշոտ Սմբատյանը, ՀՀ վարչապետի օգնական Հրաչյա Թաշչյանը, վարչապետի աշխատակազմի արտաքին կապերի վարչության պետ Ծովինար Համբարձումյանը։\nՈղջունելով Մոլդովայի նախագահին՝ ՀՀ վարչապետը նշեց, որ շատ ուրախ է այս հանդիպման առթիվ։ Նա նկատեց, որ հաճախակի են հանդիպում տարբեր միջազգային միջոցառումների, նիստերի ընթացքում։ «Հայաստանի ու Մոլդովայի հարաբերությունները քաղաքական բարձր մակարդակի վրա են, ինչը շատ ողջունելի է։ Նկատվում է ինտենսիվություն երկկողմ շփումներում, սակայն նույնը չենք կարող ասել տնտեսական մակարդակում»,-ասաց Նիկոլ Փաշինյանը։\nՆա նշեց, որ այս հարթությունում զգալի անելիքներ կան, անհրաժեշտություն համարեց բիզնես ֆորումի, տարբեր միջոցառումների կազմակերպումը, որպեսզի գործարարները հնարավորություններ գտնեն տնտեսության ոլորտն աշխուժացնելու։ Նիկոլ Փաշինյանը պատրաստվում է առաջիկայում պաշտոնական այցով մեկնել Մոլդովա։ Նա նշեց, որ մինչ այդ կհստակեցվի օրակարգն՝ այցն առավել արդյունավետ դարձնելու համար։\nՏնտեսական երկկողմ ցուցանիշները չեն գոհացնում նաև Մոլդովայի նախագահին։ Կիսելով իր գործընկերոջ կարծիքը՝ նա նշեց, որ համատեղ ակտիվ պետք է աշխատել առևտրաշրջանառությունը, տնտեսական փոխգործակցությունն ակտիվացնելու համար։\n«Պարոն վարչապետ, շատ ուրախ եմ այս հանդիպման կապակցությամբ։ Ընթացիկ տարվա առաջին կիսամյակում ձեզ սպասում ենք Մոլդովայում։ Անհրաժեշտություն կա անցկացնել միջկառավարական նիստ, գործարար հանդիպումներ, որը կարծում եմ, խթան կլինի տնտեսական հարաբերություններին»,-ասաց Իգոր Դոդոնը։ Նա տեղեկացրեց, որ փետրվարի վերջին սպասվում է Մոլդովայի խորհրդարանի նախագահի այցը Հայաստան։\n"
}