{
    "title": "Նպատակը հընթացս գործին օգնելը չէ. Գրիգորյանը՝ COVID-ի հարցով քննիչ հանձնաժողովի վերաբերյալ |armenpress.am|",
    "text": "armenpress.am:  ՀՀ ազգային ժողովի «Իմ քայլը» խմբակցության պատգամավոր  Սուրեն Գրիգորյանըիր վերապահումները ներկայացրեց Հայաստանում COVID-19-ի տարածումը կանխելու ուղղությամբ կառավարության և պարետատան իրականացրած միջոցառումների արդյունավետությունն ուսումնասիրող ԱԺ քննիչ հանձնաժողովի գործունեության վերաբերյալ՝ շեշտելով, որ հանձնաժողովը փորձում է գնահատել դեռևս դինամիկայի մեջ գտնվող պրոցեսը:\nԳրիգորյանը նման տեսակետ հայտնեց հանձնաժողովի առաջին նիստում:\n«Հանձնաժողովն իրավունքի ուժով է ստեղծվել: Եվ այն փաստը, որ  «Իմ քայլը» խմբակցությունն անդամներ է առաջադրել, այն փաստը, որ այդ անդամներն այսօր եկել, քվորում են ապահովել, չի նշանակում, որ այն փաստարկները, որոնք հնչել են լիագումար նիստերի դահլիճում, պակաս հիմնավոր են դարձել: Մենք հիմա եկել ենք նաև դա քննարկելու»,-ասաց Գրիգորյանը:\nԸստ պատգամավորի՝ կա երկու գլոբալ խնդիր: «Եթե մենք գնահատեինք արդյունավետությունն ապրիլ ամսին, դա կլիներ մի գնահատական, եթե գնահատեինք օգոստոսին, կլիներ մի այլ գնահատական: Երբ մեզ թվում էր, որ ամենածանր շրջանն անցել ենք, եկավ պատերազմը, և մենք ունեցանք ամենածանր շրջանը, երբ օրական գրանցվում էին ամենաշատ դեպքերը, հիմա ունենք նվազում»,- ասաց նա:\nԱնդրադառնալով պատգամավորներից մեկի դիտարկմանը, որ կորոնավիրուսի առումով ամենածանր շրջանն անցել ենք, Գրիգորյանը ոչ միանշանակ ընդունեց դա՝ միևնույն ժամանակ շեշտելով իր ցանկությունը, որ իսկապես այդպես լինի: «Այսինքն՝ մենք ուզում ենք դեռևս դինամիկայի մեջ գտնվող պրոցեսը գնահատել: Եթե նպատակը կառավարությանն օգնելն է, կարելի է աշխատանքային խմբերի այլ ֆորմատով դա անել, բայց այս գործիքակազմի նպատակը, հրապարակային նիստերը, վերջում եզրակացությունը, որ ԱԺ-ում պետք է հնչեցվի, հուշում է, որ դրա նպատակը հընթացս գործին օգնելը չէ: Դա հանրությանն ԱԺ-ի գնահատակը տալն է որևէ բանի վերաբերյալ, որը տրամաբանորեն պետք է արդեն ավարտված լինի»,- ասաց նա:\nԱնդրադառնալով հարցի սուբյեկտիվ հատվածին՝ նա նշեց, որ ընդդիմադիր, նաև իշխանական որոշ գործընկերներ հնչեցրել են այնպիսի գնահատականներ, որոնք իրենց բնույթով վերջնական են: «Հիմա այն մարդիկ, որոնք վերջնական գնահատական են հնչեցրել, հազար անգամ այս կամ այն ձևաչափով ասել են՝ դուք տապալեցիք կորոնավիրուսի դեմ պայքարը և այլն, հիմա ինչպե՞ս են ուսումնասիրելու և օբյեկտիվությանը հավակնություն ունեցող կարծիք ներկայացնելու: Այսինքն՝ իրենք, ըստ էության, պետք է հերքեն իրենց նախկինում ասածը, իսկ ես կարծում եմ, որ հակված են չհերքելու, այլ ամեն կերպ հաստատելու»,- ասաց նա:\n"
}