{
    "title": "Պարտվողական եւ ազգային նվաստացման քաղաքականությունն ապագա չունի. ՀՀ դիվանագետների հայտարարությունը",
    "text": "Հայկական դիվանագիտությանը սպասվում է ծանրագույն աշխատանք առաջիկա բանակցային գործընթացը պատշաճ մակարդակով իրականացնելու համար։ Այս մասին հայտարարություն են տարածել ՀՀ դիվանագետները։\nՀայտարարության մեջ, մասնավորապես, ասվում է.\n«Սիրելի հայրենակիցներ,\nՀայաստանի Հանրապետության գործող իշխանության հախուռն եւ անհեռատես արտաքին քաղաքականությունը լրջագույն մարտահրավերների առջեւ կանգնեցրեց մեր երկիրը։ Հավուր պատշաճի չկարեւորվեցին տասնամյակներով ձեւավորված ռազմավարական բարձր մակարդակի հարաբերությունները Ռուսաստանի Դաշնության, գործընկերային սերտ հարաբերությունները Իրանի, Չինաստանի, Վրաստանի, բազմաշերտ հարաբերությունները Ամերիկայի Միացյալ Նահանգների, Եվրոպական Միության երկրների հետ եւ այլ արտաքին քաղաքական ուղղություններ։ Այս ամենի ուղղակի հետեւանքն էր սույն թվականի նոյեմբերի 9-ին ստորագրված աննախադեպ պարտվողական հայտարարությունը: Այդ փաստաթղթում առկա են բազմաթիվ անորոշություններ, որոնք վերաբերում են Արցախի Հանրապետության իրավական կարգավիճակին, տարածքային խնդիրներին, հաղորդակցության ուղիների ապաշրջափակման հարցերին, ռազմագերիների, պատանդների, պահվող այլ անձանց եւ մահացածների մարմինների փոխանակմանը, ինչպես նաեւ տեղահանված անձանց եւ փախստականների վերադարձին:\nՀայկական դիվանագիտությանը սպասվում է ծանրագույն աշխատանք առաջիկա բանակցային գործընթացը պատշաճ մակարդակով իրականացնելու համար։ Մեզ տրված է պատմական հնարավորություն հետեւողական աշխատանքով ապացուցելու, որ հայ դիվանագետն արժանի է պատերազմի դաշտում հերոսության բացառիկ օրինակներ ցուցաբերած մեր զինվորներին եւ սպաներին։\nՍակայն այս ամենը հնարավոր է միայն ձախողված վարչապետի եւ նրա կառավարության հրաժարականի դեպքում: Անհրաժեշտ է ձեւավորել ժողովրդի վստահությունը վայելող լեգիտիմ քաղաքական իշխանություն, որը կառաջնորդվի ազգային-պետական շահերի խորը գիտակցման վրա հիմնված արտաքին քաղաքականությամբ: Պետք է ժամ առաջ համազգային կարողականությամբ ու հետեւողական քայլերով Հայաստանը Հանրապետությունը եւ Արցախը դուրս բերել այս ծանր վիճակից: Պարտվողական եւ ազգային նվաստացման քաղաքականությունն ապագա չունի։\nՀրայր Կարապետյան\nՀՀ արտակարգ դեսպանորդ եւ լիազոր նախարար\nԱրա Հակոբյան\nՀՀ արտակարգ դեսպանորդ եւ լիազոր նախարար\nՌուբիկ Հակոբյան\nՀՀ արտակարգ դեսպանորդ եւ լիազոր նախարար\nՎարդան Հակոբյան\nՀՀ արտակարգ դեսպանորդ եւ լիազոր նախարար\nԷդգար Ղազարյան\nՀՀ արտակարգ դեսպանորդ եւ լիազոր նախարար\nՀովհաննես Մանուկյան\nՀՀ արտակարգ եւ լիազոր դեսպան\nԱրման Նավասարդյան\nՀՀ արտակարգ եւ լիազոր դեսպան\nԱրա Սահակյան\nՀՀ արտակարգ եւ լիազոր դեսպան\nՕլեգ Եսայան\nՀՀ արտակարգ եւ լիազոր դեսպան\nԱշոտ Գալոյան\nՀՀ արտակարգ եւ լիազոր դեսպան\n"
}