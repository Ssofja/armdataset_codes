{
    "title": "Խնդրում եմ դադարեցնել աջակցության գործողությունները և հավաստիացնում՝ մեր համալսարանին որևէ բան չի սպառնում. Արմեն Դարբինյանը դիմել է քաղաքացիներին",
    "text": "Խնդրում եմ դադարեցնել աջակցության գործողությունները և հավաստիացնում եմ, որ մեր համալսարանին և մեր դավանած արժեքներին որևէ բան չի սպառնում: Այս մասին ֆեյսբուքյան իր էջում գրել է Հայ-ռուսական Սլավոնական համալսարանի ռեկտոր Արմեն Դարբինյանը՝ դիմելով քաղաքացիներին: Դարբինյանի գրառումը՝ ստորև.\n«Սիրելիներս,\nՀայաստանի Հանրապետության արժանապատիվ քաղաքացիներ,\nՍփյուռքի արժանապատիվ հայեր,\nԻմ խորին երախտագիտությունն եմ հայտնում այս օրերին համացանցը ողողած սիրո և արժանապատվության շքերթի համար՝ ուղղված ինձ և համալսարանական արժեքների պաշտպանությանը: Անգամ անհարմար եմ զգում, որ նման դրսևորում տեղի է ունենում իշխանական մի ոհմակի հանդեպ, որը օրգանապես անհաղորդ է նման արժեքներին: Այդ իսկ պատճառով խնդրում եմ դադարեցնել աջակցության գործողությունները և հավաստիացնում եմ, որ մեր համալսարանին և մեր դավանած արժեքներին որևէ բան չի սպառնում: Իսկ Նիկոլ Փաշինյան անվանմամբ ազգային աղետը մենք կվերացնենք սահմանադրորեն, բայց իր սիրած ձևով՝ պինցետով:\nՍտեղծված իրավիճակում սակայն բան ունի անելու ԱԱԾ տնօրեն Աբազյանը: Նա ունի երեք տարբերակ.\nա/Հրապարակային բացատրություն տալ ինձ ներկայացված վերջնագրի կապակցությամբ;\nբ/Մասնավոր զրույցում ինձանից ներողություն խնդրել դրսևորված անհեռատեսության համար;\nգ/վարչապետի խոսնակ օրիորդ Մանեի հրահանգով փորձել գործ կարել ինձ վրա:\nՄիանգամից ասեմ, որ ռեժիմի ոչնչացումը արագացնելու տեսանկյունից ես նախընտրում եմ երրորդ տարբերակը: Դե ձեզ տեսնեմ»:\nԱրմեն Դարբինյանը հայտարարել էր, որ Նիկոլ Փաշինյանն իր աշխատակազմի ու Կրթության, գիտության, մշակույթի և սպորտի նախարարության զգալի ուժերը լծել է իրեն «պաշտոնանկ անելու անբովանդակ նպատակի իրագործմանը։\nՎերոնշյալից հետո Հայ-ռուսական համալսարանի դասախոսները և ուսանողները համալսարանի հիմնական մասնաշենքի առջև հանրահավաք իրականացրեցին՝ հաջակցություն բուհի ռեկտոր Արմեն Դարբինյանի:\n"
}