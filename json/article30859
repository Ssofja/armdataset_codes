{
    "title": "Սակրավորներն ականազերծել են Ստեփանակերտի տարածքի կեսից ավելին |hetq.am|",
    "text": "hetq.am: Անցնող մեկ շաբաթվա ընթացքում սակրավորները պայթյունավտանգ առարկաներից մաքրել են Ստեփանակերտի և նրա հարակից տեղանքների տարածքների կեսից ավելին։ Այդ մասին РИА Новости գործակալությանը հայտնել է Արցախի հումանիտար ականազերծման կենտրոնի տնօրեն Սամվել Մեսրոպյանը՝ հավելելով, որ աշխատում են այդ տարածքներում ականազերծումն ավարտել մինչև ընթացիկ տարվա ավարտը։\n«Մաքրվել է Ստեփանակերտ քաղաքի կեսից ավելին։ Հիմա կոնկրետ հեկտարներով չեմ կարող ասել, սակայն կեսից ավելին մաքրվել է։ Հիմա աշխատում ենք քաղաքին հարակից տարածքներում»,- նշել է Մեսրոպյանը։\nՆրա խոսքերով՝ ներկայում Ստեփանակերտի կենտրոնական հատվածն ամբողջությամբ մաքրված է զինամթերքից, որոնք քաղաքի վրա են ընկել Արցախում պատերազմական գործողությունների ժամանակ։\n«Մաքրվել է մասնավոր տարածքների կեսից ավելին։ Այստեղ խիտ բնակեցված շրջան է, անհրաժեշտ է մաքրել, քանի որ մարդիկ արդեն վերադառնում են»,- հավելել է Մեսրոպյանը։ \nՊատասխանելով այն հարցին, թե բացի Ստեփանակերտից, էլ որ շրջաններում է նախատեսվում իրականացնել ականազերծման աշխատանքներ, Մեսրոպյանը նշել է, որ Ստեփանակերտից հետո ականազերծման աշխատանքները կսկսվեն Մարտունու շրջանում, իսկ դրանից հետո՝ Մարտակերտում։\n"
}