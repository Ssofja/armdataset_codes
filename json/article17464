{
    "title": "Տեղեկություն կա նաև պատգամավոր նախկին նախարարի մասին. Փաշինյանը` ծրարով գումար ստանալու վերաբերյալ |armenpress.am|",
    "text": "armenpress.am: ՀՀ վարչապետ Նիկոլ Փաշինյանը հայտնեց, որ օպերատիվ տեղեկություն կա այն մասին, որ ներկայիս Ազգային ժողովի պատգամավորները նախարարի պաշտոնը զբաղեցնելիս ծրարով գումարներ են ստացել: Այս մասին Փաշինյանն ասաց մարտի 4-ին Ազգային ժողովում կառավարության հետ հարցուպատասխանի ընթացքում, պատասխանելով «Լուսավոր Հայաստան» խմբակցության ղեկավար Էդմոն Մարուքյանի այն դիտարկմանը, թե տեղեկություններ կան, որ ներկայիս կառավարության անդամները ծրարով գումար են ստանում:\n«Այնպես չէ, որ այդպիսի տեղեկություններ կան միայն ձեր մատնանշած շրջանակի մարդկանց մասին: Ես չէի ուզում այդքան բացել այդ թեման, բայց այդպիսի տեղեկություններ կան նաև նախկին նախարարների մասին, որոնք հիմա Ազգային ժողովի պատգամավոր են: Ես այդ նախկին նախարարներին չեմ կանչել, հարցրել` տեղեկությունը ճիշտ է, թե ոչ, որովհետև այդ հարցով զբաղվելու համար կան մարմիններ»,- ասաց Փաշինյանը:\nՀՀ վարչապետ Նիկոլ Փաշինյանը իրավապահ մարմիններին հանձնարարեց զբաղվել այդ տեղեկություններով:\n"
}