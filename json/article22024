{
    "title": "Ադրբեջանի հսկողության տակ անցած 193 բնակավայրերը. ամփոփ տվյալներ",
    "text": "Նոյեմբերի 10-ի՝ Հայաստան, Ռուսաստան, Ադրբեջան եռակողմ հայտարարության ստորագրումով Արցախի 121 համայնք անցավ ադրբեջանական վերահսկողության տակ։\nԴեկտեմբերի 9-ին Արցախի տեղեկատվական շտաբը հրապարակեց հիշյալ բնակավայրերի ամբողջական ցանկ, համաձայն որի՝ Ադրբեջանի վերահսկողության տակ են անցնում Քաշաթաղի շրջանի 54 համայնքներից 50-ը՝ բացառությամբ Բերձոր, Աղավնո, Սուս եւ Քարեգահ համայնքների: Ընդհանուր առմամբ՝ Քաշաթաղի շրջանում կա 109 բնակավայր, որոնցից Ադրբեջանի վերահսկողության տակ են 102-ը։\nInfocom-ը ներկայացնում է Ադրբեջանի հսկողության տակ անցած բնակավայրերի, դրանց արդեն նախկին բնակչության վերաբերյալ ամփոփ տվյալներ՝ հիմնվելով Հակոբ Ղահրամանյանի՝ 2015 թվականին հրատարակված «ԼՂՀ վարչատարածքային միավորների սոցիալ-տնտեսական բնութագրերի տեղեկատու» գրքում առկա տեղեկությունների վրա։\nԱյսպես, Քաշաթաղի ընդհանուր բնակչությունը կազմել է 10․380 մարդ, որից 7770-ը տեղաբաշխված են եղել Ադրբեջանի վերահսկողության տակ անցած տարածքներում։ Ընդհանուր եղել է 2884 տնտեսություն, որից 2162-ը նույնպես տեղաբաշխված են եղել Ադրբեջանի վերահսկողության տակ անցած տարածքներում։ \nՔաշաթաղի շրջանի՝ Ադրբեջանի վերահսկողության տակ անցած բնակավայրերի, դպրոցների եւ եկեղեցիների թիվը\nՀամաձայն Արցախի տեղեկատվական շտաբի ներկայացրած աղյուսակի՝ Ադրբեջանի վերահսկողության տակ է անցնում Մարտակերտի շրջանի 43 համայնքներից 8-ը։ Ընդհանուր առմամբ՝ Մարտակերտի շրջանում կա 64 բնակավայր։ Այս շրջանի՝ Ադրբեջանի վերահսկողության տակ անցած 13 բնակավայրերի բնակչության թվաքանակը կազմել է 2915 մարդ, կար 866 տնտեսություն։\nՄարտակերտի շրջանի՝ Ադրբեջանի վերահսկողության տակ անցած բնակավայրերի, դպրոցների եւ եկեղեցիների թիվը\nՇահումյանի շրջանը կազմված է 52 համայնքից, որոնց մի մասը նախկինում եղել է Ադրբեջանի վերահսկողության տակ, մի մասն էլ 90-ականների պատերազմից հետո չի բնակեցվել։ Շահումյանի շրջանում ընդհանուր առմամբ բնակեցված է եղել 16 համայնք (19 բնակավայր)։ Կառավարության հրապարակած ցանկի համաձայն՝ Ադրբեջանի վերահսկողության տակ են անցել բոլոր 16 համայնքները։ Սակայն, ինչպես հետագայում պարզ դարձավ, Չարեքթար եւ Ակնաբերդ համայնքները մնում են հայկական կողմի վերահսկողության տակ։ Այսպիսով՝ Ադրբեջանին են անցնում Շահումյանի շրջանի 14 համայնքներ (17 բնակավայրեր)։ Այս 14 համայնքների բնակչության թվաքանակը կազմել է 2759 մարդ, կար 556 տնտեսություն։\nՀադրութի շրջանի՝ Ադրբեջանի վերահսկողության տակ անցած բնակավայրերի, դպրոցների եւ եկեղեցիների թիվը\nՀադրութի շրջանի 30 համայքներից 28-ն անցել են Ադրբեջանի վերահսկողության տակ։ Այստեղ բնակավայրերի թիվը 48 է, որոնցից 5-ը բնակեցված չեն եղել։ Այսպիսով՝ Հադրութի շրջանից Ադրբեջանի վերահսկողության տակ է անցել 42 բնակավայր։ Նշված բնակավայրերում բնակչության թվաքանակը կազմել է 11․936 մարդ, եղել է 3346 տնտեսություն։\nՀադրութի շրջանի՝ Ադրբեջանի վերահսկողության տակ անցած բնակավայրերի, դպրոցների եւ եկեղեցիների թիվը\nՀայաստան, Ռուսաստան, Ադրբեջան եռակողմ հայտարարության ստորագրումով Ադրբեջանի հսկողության տակ անցան նաեւ Շուշիի շրջանի Շուշի, Քարին տակ եւ Քիրսավան բնակավայրերը։ Այս երեք բնակավայրերի բնակչության թվաքանակը կազմել է 5106 մարդ, կար 1772 տնտեսություն։\nՇուշիի շրջանի՝ Ադրբեջանի վերահսկողության տակ անցած բնակավայրերի, դպրոցների եւ եկեղեցիների թիվը\nԱսկերանի շրջանից Ադրբեջանի հսկողության տակ է անցել 8 բնակավայր։ Այս բնակավայրերի բնակչության ընդհանուր թվաքանակը կազմել է 2609 մարդ, եղել է 644 տնտեսություն։\nԱսկերանի շրջանի՝ Ադրբեջանի վերահսկողության տակ անցած բնակավայրերի, դպրոցների եւ եկեղեցիների թիվը\nՑանկի համաձայն՝ 7 բնակավայր էլ Մարտունու շրջանից է անցել Ադրբեջանի վերահսկողության տակ։ Այս բնակավայրերի բնակչության թվաքանակն ընդհանուր կազմել է 2598 մարդ, կար 643 տնտեսություն։\nՄարտունու շրջանի՝ Ադրբեջանի վերահսկողության տակ անցած բնակավայրերի, դպրոցների եւ եկեղեցիների թիվը\nԸնդհանուր առմամբ, Արցախի բնակավայրերի ընդհանուր թիվը 380 է, որից 33-ը բնակեցված չի եղել, 29-ը նախկինում եղել է Ադրբեջանի վերահսկողության տակ, իսկ ահա այս պատերազմից եւ եռակողմ հայտարարության ստորագրումից հետո համայնքներից եւս 193-ն անցան Ադրբեջանին։ Փաստացի, Արցախի՝ հայկական վերահսկողության տակ եղած 351 բնակավայրերից Ադրբեջանի վերահսկողության տակ է անցել 193 բնակավայր կամ Արցախի բնակավայրերի 55%-ը։\nԱդրբեջանի վերահսկողության տակ անցած բնակավայրերի, դպրոցների եւ եկեղեցիների ընդհանուր թիվը\nԱդրբեջանի վերահսկողության տակ անցած բնակավայրերին առավել պատկերավոր եւ մանրամասն կարող եք ծանոթանալ ստորև ներկայացված քարտեզի միջոցով։\nԴիտել Google Earth-ի միջոցով\nՆարեկ Մարտիրոսյան\n"
}