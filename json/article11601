{
    "title": "Արմավիր-Երևան երթուղու գործադուլը շարունակվում է|armtimes.com|",
    "text": "armtimes.com Արմավիր-Երեւան միկրոավտոբուսների վարորդները երեկվանից կառավարության դիմաց բողոքի ակցիա են անում` հրաժարվելով երթուղի դուրս գալ: Նրանց բողոքն ուղղված է սպիտակ համարանիշներով անօրինական գիծ մտած կազմակերպությունների դեմ:\nԱրմավիր-Երեւան երթուղին սպասարկում է «Գալակտիկա տրանս սերվիս» ընկերությունը: «Հայկական ժամանակ»-ի հետ զրույցում ընկերության ղեկավար Շուշանիկ Խաչատրյանն ասաց, որ 2 օր է՝ իր միկրոավտոբուսները չեն աշխատում, բայց նախարարությունից որևէ արձագանք և մտահոգություն չկա: Կազմակերպությունն արդեն 30-40 տարի աշխատում է, բայց երկար ժամանակ է՝ ընկերության երթուղիներ կանգնած են այս խնդրի առաջ: Ամռանից այս խնդիրը բարձրաձայնել են, մի ամսվա մեջ 50-ից ավելի դիմում ենք գրել, դիմել ենք բոլոր կառույցներին, որ վերացնեն Արմավիր-Երեւան գծի մեջ ապօրինաբար վաճառվող ընկերությունները, սակայն նախարարությունից իրենց առաջարկել են շարունակել աշխատել և սպասել:\nԸստ «Գալակտիկա տրանս սերվիս» ընկերության ղեկավար Շուշանիկ Խաչատրյանի՝ երթուղագիծը սպասարկելու համար միկրոավտոբուսները վարկերով է ձեռք բերել, բիզնեսն ընդլայնելու համար էլ 410 միլիոն դրամի ներդրում է արել, վարորդներն էլ իրենց գրպանից գումարներ են ծախսել, լիցենզիա եւ դեղին համարանիշներ հանել, բայց այսօր մնացել են առանց ուղևորահոսքի: Այսօր իրենց պահանջը միայն օրինականութունը վերականգնելն է.«Նախարարությունը թող ոչ թե քրեական հեղինակություններին տեղ տա, այլ իր փոխադրողներին: Այս հարցին վաղուց կարող էին լուծում տալ, որ ես էլ կարողանայի աշխատել: Ո՞նց կարող է ղեկավարությունը գա, տեսնի՝ 30-40 մեքենա ապօրինաբար, սպիտակ համարներով, սեփական համարներով աշխատում է ու մինչ այսօր քայլեր չձեռնարկի»- ասաց Շուշանիկ Խաչատրյանը:\nՆրա վստահեցմամբ՝ ապօրինաբար աշխատող և իրենց աշխատանքը խոչընդոտող «գծի տերերից» մեկը Սիմոնյան Ռուբենն է, ով հայտնի է Բոգո անունով:\n«6-7 գիծ վաճառել են Արմավիր-Երևան գծի մեջ: Մի քանիսի անունները կարող եմ ասել, հենց մեկը Բոգոն`Սիմոնյան Ռուբենը, ու նրա հետ էլ մի քանի հոգի Նորագյուղից: Հենց մենակ 45-50 մեքենա` չհաշված 7 տեղանոց տաքսիները, իրենց աշխատողների մեքենաները, Բոգոն է աշխատեցնում: Կիլիկա ավտոկայանի կողքը ավտոկայան են սարքել ու աշխատում են, նախարարությունն էլ ոչ մի քայլ չի ձեռնարկում»- ասաց Շուշանիկ Խաչատրյանը:\nՇուշանիկ Խաչատրյանի խոսքով՝ այնքան շատ են Արմավիր-Երեւան գծի մեքենանները, որ իրեն`օրինական շահագործողին, հերթ չի հասնում.\n«26 մեքենա պետք է շահագործեմ, բայց 8-9 մեքենա էլ չեմ կարողանում աշխատացնել: Բանգլադեշի գծի մեքենան ի՞նչ իրավունք ունի Արմավիրում աշխատի կամ ռուսական համարներով մեքենաները ի՞նչ իրավունք ունեն երթուղի սպասարկեն:\nՆրա խոսքով՝ այս խնդիրը չի վերաբերում միայն Արմավիր-Երեւան երթուղագծին: «Գալակտիկա տրանս սերվիս» ընկերությունը սպասարկում է նաև այլ տարածաշրջաններում, որտեղ ևս առկա է նման խնդիր:«Գիքորի պես գոռալով, էստի համեցեք ասելով`ուղևորներին «փախցնում են, իմ մեքենաներն էլ մնում են դատարկ» - հավելեց Շուշանիկ Խաչատրյանը` հույս ունենալով, որ նախարարությունը քայլեր կձեռնարկի և կվերացնի ապօրինությունները:\nՀՀ տրանսպորտի, կապի եւ տեղեկատվական տեխնոլոգիաների նախարար Հակոբ Արշակյանը երեկ կառավարության նիստից հետո պարզաբանել է ստեղծված իրավիճակը. «Բավականին լուրջ միջոցառումներ ձեռնարկվել են, տուգանքներ են գրվել բազմիցս: Այնուամենայնիվ, խնդիրը դեռ առկա է, բայց այս պահին էլ բավականին լուրջ, ակտիվ աշխատանք է տարվում: Մեծ մասը չեզոքացվել է խնդիրների, մի փոքր մասն է մնացել, որը նույնպես կլուծվի: Ե՛վ ՊԵԿ-ը, ե՛ւ ոստիկանությունը, ե՛ւ տեսչական մարմինը ակտիվորեն մեզ հետ համագործակցում են եւ աշխատում են, որպեսզի խնդիրը շուտափույթ լուծում ստանա: Սպիտակ համարներով միկրոավտոբուսներն էլ մի քանի անգամ տուգանվել են»:\nՆախարարը նաեւ ասաց՝ նախարարությունն այնպիսի խնդրի առաջ է կանգնած, երբ փոքր՝ 8 տեղանոց մեքենաները կայանում են եւ սկսում են ուղեւորափոխադրումներ իրականացնել: Դա համարեց օրենսդրական բաց, որի ուղղությամբ աշխատանքներ են տարվում, որպեսզի այդ բացը լրացվի եւ վնաս չհասցվի մեր կանոնավոր ուղեւորափոխադրողներին:\n"
}