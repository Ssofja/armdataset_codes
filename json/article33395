{
    "title": "Տեղի է ունենում երրորդ հանրապետության կյանքում ամենաստոր քաղաքական հետապնդումը, որի շարժառիթները դավաճանական են. «Հայրենիք»",
    "text": "Սա երրորդ հանրապետության կյանքում տեղի ունեցած ամենաստոր քաղաքական հետապնդումն է, որի շարժառիթները դավաճանական են: Այս գործընթացը կարող է լինել ճակատագրական ՀՀ և ԱՀ համար: Նման հայտարարությամբ է հանդես եկել «Հայրենիք» կուսակցության մամուլի քարտուղար Սոս Հակոբյանը:\nՏարածված հայտարարության մեջ ասվում է.\n«Տեղեկացնում ենք, որ «Հայրենիք» կուսակցության ղեկավար Արթուր Վանեցյանը երեկ երեկոյան ձերբակալվել է ԱԱԾ կողմից ՀՀ քրեական օրենսգրքի 225'1 («Օրենքով սահմանված կարգի խախտմամբ հավաք կազմակերպելը և անցկացնելը») և 307'1 («Ռազմական դրության իրավական ռեժիմի ընթացքում գործող միջոցառումները և ժամանակավոր սահմանափակումները խախտելը») հոդվածներով նախատեսված հանցավոր արարքները կատարելու կասկածանքով: Երեկ ձերբակալվել է նաև «Հայրենիք»-ի խորհրդի անդամ Արա Սահակյանը (225'1 հոդված):\nՏեղի ունեցածը անկասկած քաղաքական հետապնդում է Արցախը՝ թշնամու զոհասեղանին դրած իշխանությունների կողմից և հետապնդում է մեկ նպատակ. մեկուսացնել քաղաքական ընդդիմության առաջնորդներին Արցախը թշնամուն հանձնելու դավաճանական ծրագիրը, ըստ ներկայացված ժամանակային պլանի, կյանքի կոչելու համար:\nՔիչ առաջ ԱԱԾ աշխատակիցների կողմից բերման է ենթարկվել նաև «Հայրենիք» կուսակցության խորհրդի անդամ Արսեն Բաբայանը: «Իրավական պատճառաբանությունները» դեռևս անհայտ են: Ըստ մեր տեղեկությունների՝ Արսեն Բաբայանին տանում են Հատուկ քննչական ծառայություն:\nՍա երրորդ հանրապետության կյանքում տեղի ունեցած ամենաստոր քաղաքական հետապնդումն է, որի շարժառիթները դավաճանական են: Այս գործընթացը կարող է լինել ճակատագրական ՀՀ և ԱՀ համար»:\n«Հայրենիք» կուսակցության մամուլի քարտուղարՍոս Հակոբյան\n"
}