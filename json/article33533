{
    "title": "«Որևէ մեկը՝ հատկապես ես, չի ցանկանում, որպեսզի սարսափելի բաներ տեղի ունենան». Թրամփը՝ Իրանի հետ հնարավոր բախման մասին |tert.am|",
    "text": "tert.am։ Միացյալ Նահանգների նախագահ Դոնալդ Թրամփը հայտարարել է, որ եթե Իրանը ցանկանա բանակցություններ սկսել ԱՄՆ-ի հետ, ապա ինքը դրական կարձագանքի այդ առաջարկին:\nԻնչպես նշում է China Global Television Network-ը, Թրամփն այս մասին ասել է Ճապոնիայի վարչապետ Սինձո Աբեի հետ հանդիպմանը:\n«Որևէ մեկը՝ հատկապես ես, չի ցանկանում, որպեսզի սարսափելի բաներ տեղի ունենան»,-ասել է Թրամփը՝ ենթադրելով, որ Թեհրանը ցանկանում է բանակցել Վաշինգտոնի հետ:\nՄիացյալ Նահանգների ռազմական գերատեսչությունից ընդգծել են, որ Իրանը մտադիր է ԱՄՆ-ի և տարածաշրջանում ամերիկյան շահերի դեմ հարձակում գործել:\nՆախագահ Դոնալդ Թրամփը լրագրողների հետ հանդիպման ժամանակ հայտնել է, որ ուղարկվելիք 1500 հոգանոց զորքը առավելապես պաշտպանական դեր է ունենալու Իրանի ներկայացրած սպառնալիքի ֆոնին:\nՍտեղծված իրավիճակն անհանգստացրել է Կոնգրեսի անդամներին, որոնք մտավախություն ունեն, որ ԱՄՆ-ն շարժվում է դեպի Իրանի հետ բացահայտ առճակատում:\n«Իրականում ես կարծում եմ, որ Իրանը չի ցանկանում պատերազմել և այն էլ մեզ հետ»,-ասել է Թրամփը:\n"
}