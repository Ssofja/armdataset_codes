{
    "title": "Ամուլսարի խնդիրը միայն բնապահպանական չէ` այստեղ կա իրավունքի խնդիր․ Միքայել Նահապետյան",
    "text": "«Քաղաքացու որոշում» ՍԴԿ-ի մամուլի խոսնակ Միքայել Նահապետյանն, անդրադառնալով Ամուլսարի մասին Նիկոլ Փաշինյանի հայտարարությանը , ֆեյսբուքյան իր էջում գրում է․\n«Վարչապետը երեկ Civilnet-ին տված հարցազրույցում հերթական անգամ հայտարարել է, որ Ամուլսարի հարցում առաջնորդվելու են բնապահպանական համալիր փորձաքննության արդյունքներով և, եթե պարզվի, որ ռիսկերը կառավարելի են` հանքավայրը կշահագործվի։\nԵս ուզում եմ ասել, որ այստեղ խնդիրը բնապահպանական, կամ, ավելի ճիշտ, միայն բնապահպանական չէ` այստեղ կա իրավունքի խնդիր և հարցը հանգում է հետևյալին. արդյո՞ք մարդը իր կենսամիջավայրի և ապագայի մոդելի վերաբերյալ որոշում կայացնելու իրավունք ունի, թե՞ ոչ։ Եվ ես ասում եմ, որ համայնքը պատրաստ չէ հրաժարվել այդ իրավունքից։\nՈրքան էլ հզոր լինեն հանքարդյունաբերության լոբբիստները` այս հարցը հեշտ կուլ չի գնալու։ Եւ ես իմ ընկերներին` նրանց, որոնք կառավարությունում են, կամ պետական կյանքի այլ ոլորտներում, հստակ ասում եմ, որ սա քաղաքական ճամփաբաժան է։ Պետք չի մեզ պատերազմ հայտարարել»։\n"
}