{
    "title": "Ի՞նչ ընթացքի մեջ են Աջափնյակում մետրոյի կայարանի և Նոր Նորքի զանգվածում ճոպանուղու շինարարական աշխատանքները |aysor.am|",
    "text": "aysor.am: Դեռևս տարեսկզբին Երևանի գլխավոր ճարտարապետ Արթուր Մեսչյանը հայտարարել էր, որ Աջափնյակ համայնքում մետրոյի երկու կայարան կկառուցվի։\n«Քանի որ ֆինանսական մեծ ծախսեր են կապված այդ կառույցի հետ, ուզում ենք սահմանափակվել ամենաստրատեգիական գծով և քաղաքը կապել Աջափնյակի հետ։ Հետագայում դա կշարունակվի դեպի Դավթաշեն», - ասել էր գլխավոր ճարտարապետը։\n«Աջափնյակ վարչական շրջանում մետրոյի նոր կայարանի կառուցման վերաբերյալ ընթանում է նախկինում իրականացված նախագծային և շինարարական աշխատանքների ուսումնասիրություն, ինչպես նաև քննարկումներ են կազմակերպվում ժամանակին մետրոյի վերոնշյալ կայարանի կառուցման շինարարական աշխատանքներն իրականացրած մասնագետների և կազմակերպությունների հետ», - տեղեկացրին Երևանի քաղաքապետարանից։Քաղաքապետարանից հաղորդեցին նաև, որ լիարժեք տեղեկատվություն տրամադրել հնարավոր կլինի միայն նախագծա-նախահաշվային փաստաթղթերի առկայության պարագայում, որոնց մշակման համար նախապատրաստվում են նյութեր` նախագծային մրցույթ հայտարարելու համար:«Մոտավոր ժամկետը նախատեսվում է սույն թվականի հունիս ամսին»,- ասացին քաղաքապետարանից։Գլխավոր ճարտարապետ Արթուր Մեսչյանն ասել էր նաև, թե «Նորքի մասիվը ճոպանուղիով կկապվի քաղաքի կենտրոնի հետ։ Այս նախագիծն ավելի արագ կիրականացվի, քան՝ մետրոյի կայարան կառուցելը, քանի որ ավելի համեստ ծախսեր է պահանջում»։ Երևանի քաղաքապետարանից հայտնեցին, որ նույն իրավիճակն է նաև դեպի Նոր Նորքի զանգված հասնող ճոպանուղու հետ կապված:\n"
}