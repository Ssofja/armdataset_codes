{
    "title": "Ադրբեջանական SOCAR-ը Հայաստան կփոխադրի մինչև 150 մլն խորանարդ մետր ռուսական գազ |hetq.am|",
    "text": "hetq.am: Ադրբեջանի պետական նավթային ընկերությունը (SOCAR), համաձայն «Газпром экспорт» ՍՊԸ-ի հետ կնքված կարճաժամկետ պայմանագրի, մինչև ապրիլի 15-ը Հայաստան կփոխադրի մինչև 150 միլիոն խորանարդ մետր ռուսական գազ։ Այդ մասին Интерфакс-ի ադրբեջանական ծառայությանը հայտնել է SOCAR-ի պաշտոնական ներկայացուցիչ Իբրահիմ Ահմեդովը։ \nԴեռ մարտի 17-ին «Газпром экспорт» ՍՊԸ-ն հայտարարել էր, որ SOCAR-ի հետ կնքել է ռուսական գազի փոխադրման կարճաժամկետ պայմանագիր, որը հնարավորություն կտա շարունակել Հայաստանի սպառողներին գազի անխափան մատակարարումը «Հյուսիսային Կովկաս-Անդրկովկաս» գազամուղի պլանային վերանորոգման աշխատանքների ժամանակ։\nԸնկերությունը հայտնել էր, որ վերանորոգման աշխատանքները հնարավոր է ձգվեն մոտ երեք շաբաթ։ Դրա ավարտից հետո գազամատակարարումը կիրականացվի նախկին երթուղով՝ Ռուսաստանի և Վրաստանի տարածքներով։\n"
}