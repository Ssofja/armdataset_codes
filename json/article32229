{
    "title": "Նիկոլ Փաշինյանը մանրամասներ հայտնեց Իջևանի դեպքերի մասին․ ձերբակալվողների թիվը կմեծանա |shantnews.am|",
    "text": "shantnews.am: «Երեկ Իջևան քաղաքում անթույլատրելի զարգացումներ են տեղի ունեցել։ Ապօրինի ծառահատումներով զբաղվող քաղաքացիների կողմից կազմակերպված ակցիայի մասնակիցները չեն ենթարկվել ոստիկանության օրինական պահանջներին և մարմնական վնասվածքներ են հասցրել ոստիկաններին»,- այս բառերով այսօր կառավարության նիստի ժամանակ երեկ տեղի ունեցածն ամփոփեց վարչապետ Նիկոլ Փաշինյանը։\nՆա հայտնեց, որ 12 ոստիկան և 2 քաղաքացի ստացել են մարմնական վնասվածքներ։ Փաշինյանի խոսքով՝ քաղաքացիները փորձել են ապօրինի պայմաններ թելադրել կառավարությանը, ինչը կոշտ հակազդեցության է արժանանալու։\nՈստիկանության պետի տեղակալ Վարդան Մովսիսյանը զեկուցեց, որ բախումներից հետո այսօր արդեն ճանապարհը բաց է։ Ոստիկանության 6 աշխատակից շարունակելու է ամբուլատոր բուժումը։ Մովսիսյանը նաև հայտնեց, որ քննչական կոմիտեում հարուցվել է քրեական գործ՝ խուլիգանության և իշխանության ներկայացուցչի նկատմամբ բռնություն գործադրելու հատկանիշներով։\n«19 հոգի բերման է ենթարկվել … որոնցից 13-ը ձերբակալված է», – ասաց Մովսիսյանը։«36 հոգի պետք է բերման ենթարկվեր, մյուսներն ո՞ւր են», – հարցրեց Փաշինյանը։Փոխոստիկանապետը զեկուցեց, որ խմբերը մեկնել են ցուցակով ներկայացված անձանց բերման ենթարկելու, սակայն բնակության վայրերում այդ մարդկանց չեն հայտնաբերել։ Ոստիկանությունը բացառում է երկրի տարածքից նրանց դուրս գալը։\n«Էս թեմայով խոսակցություն 1 տարի առաջ նույնպես ունեցել ենք։ Մենք ասել ենք, որ վճռականորեն պետք է կասեցնենք այդ գործընթացը, բայց ստացվում է, որ երբ մենք էկրանների առաջ, ամբիոններից հայտարարություններ ենք անում, ինչ-որ մարդիկ տենց մեզ նայելով քմծիծաղ են տալիս և 1-2-3 օր դադարից հետո նորից նույն գործողությունները նույն ձևով շարունակում են», – ասաց Փաշինյանը։\nԱյդ թեմայով շրջակա միջավայրի (բնապահպանության) նախարարը նշեց, որ հիմա արդեն ընդունվել է այն կարգավորումը, որով վերացվել են սողանքները, ու երկրորդ անգամ անտառահատում անողները կարող են քրեական պատասխանատվության ենթարկվել:\n"
}