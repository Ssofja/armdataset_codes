{
    "title": "Ուկրաինացիները նոր խնդրագիր են ստորագրել՝ նախագահի աշխատակազմի ղեկավարին պաշտոնանկ անելու համար |armenpress.am|",
    "text": "armenpress.am։ Ուկրաինայի նախագահ Վլադիմիր Զելենսկու աշխատակազմի ղեկավար Անդրեյ Բոգդանին պաշտոնազրկելու պահանջով խնդրագիրը պետության ղեկավարի կայքում հավաքել է անհրաժեշտ 25 հազար ստորագրությունները:\nԽնդրագիրը, որը նախաձեռնել են մայիսի 23-ին, ստորագրել է 25 հազար 156 մարդ:\nԽնդրագիրը ստորագրողները նախագահից պահանջում են պաշտոնանկ անել իր աշխատակազմի ղեկավարին, քանի որ նա լյուստրացիայի մասին օրենքի համաձայն չի կարող ստանձնել այդ պոստը: Նման խնդրագիր նախկինում ևս ներկայացվել է՝ կրկին անհրաժեշտ թվով ստորագրություններով. Զելենսկին այն դիտարկել է, սակայն Բոգդանին թողել է նույն պաշտոնում:\nԲոգդանը նախկինում եղել է օլիգարխ Իգոր Կոլոմոյսկու իրավաբանն ու խորհրդատուն և նախագահական ապարատում պաշտոնը ստանձնել է մայիսի 21-ին: Հասարակությունը տարակուսանքով է արձագանքել այս նշանակմանը, քանի որ նա Վիկտոր Յանուկովիչի նախագահության ժամանակաշրջանում երկու անգամ կատարել է կառավարության լիազորի պարտականությունները հակակոռուպցիոն քաղաքականության իրականացման գործում և ընկնելով լյուստրացիայի օրենքի գործողության տակ չի կարող 10 տարի աշխատել պետական ծառայության համակարգում՝ մինչև 2024թ.: Բոգդանն ինքը համարում է, որ անարդարացիորեն է ընկել լյուստրացիայի օրենքի գործողության տակ:\n"
}