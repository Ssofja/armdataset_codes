{
    "title": "Ստեփանակերտի և շրջանների բնակավայրերի միջև վերականգնվել են կանոնավոր ուղևորափոխադրումները |armenpress.am|",
    "text": "armenpress.am: տեփանակերտի և Արցախի շրջանների բնակավայրերի միջև կանոնավոր ուղևորափոխադրումները վերականգնվել են:  Այս մասին տեղեկացրեց «Ստեփանակերտի  Կենտրոնական ավտոկայան» ՓԲԸ  շահագործման բաժնի պետ Շահեն Գասպարյանը: Նրա խոսքով  առայժմ ուղևորների  եռուզեռն ավտոկայանում անհամեմատելի է նախապատերազմյան աշխուժության հետ: Այդ ամենով հանդերձ ուղևորափոխադրող երթուղայինները կազմ-պատրաստ սպասում են շրջանների բնակավայրեր մեկնողներին:\n«Վերականգնվել են ինչպես միջպետական այնպես էլ միջհանրապետական կանոնավոր ուղևորափոխադրումները:  Մասնավորապես  միջպետական  երթուղին, ամենօրյա ժամանակացույցով և  ըստ անհրաժեշտության   սպասարկում է  3-4  միկրոավտոբուս:  Ստեփանակերտից դեպի Երևան  ուղեվարձը 4500 դրամ է ,իսկ Երևան-Ստեփանակերտ առայժմ անվճար»,-մանրամասնեց Գասպարյանը:   Անդրադառնալով միջհանրապետական երթուղիների  վերականգնմանն ու կանոնավոր ուղևորափոխադրումներին, Ստեփանակերտի ավտոկայանի պատասխանատուն տեղեկացրեց, որ  միջհանրապետականը կանոնավոր ուղևորափոխադրումները մեկնարկել են դեկտեմբերի 1-ից:\n«Համեմատաբար թանկացել է  Ստեփանակերտ և Մարտակերտ երթուղու ուղևորավարձը:  Պատճառը՝ Ստեփանակերտ-Մարտակերտ  նոր երթուղին է, որը  նախկինի համեմատ երկարել է: Նախկինում ճանապարհն անցնում էր Ակնայով, իսկ այժմ  ավտոբուսներն աշխատում են Մարտակերտ-Դրմբոն –Ստեփանակերտ երթուղով: Մինչ պատերազմը  ուղեվճարը  800 դրամ էր ,ներկայումս  1000 դրամ, սակայն այս սակագները վերջնական չեն և վերանայվելու են»,-մանրամասնեց մեր զրուցակիցը:\nՇահեն Գասպարյանի խոսքով Երևանից ժամանող արցախցիներին, որոնք բնակվում են  շրջաններում,  տեղափոխելու համար  տրամադրվում են  Ստեփանակերտում գործող երթուղային ավտոբուսներ:   \nԽոսելով երթուղու փոփոխությունների ու դրանից առաջացող խնդիրների մասին, Մոխրաթաղ-Մեծ շեն –Ստեփանակերտ երթուղայինի վարորդ Գրիշա Սայիյանը  նշեց, որ նախկին ճանապարհով 40  րոպեում էին հասնում Ստեփանակերտ:\n«Հիմա մոտ 2 ժամում ենք հասնում: Մեր ճանապարհն այժմ  անցնում է Ալաշանով ու Դրմբոնով ՝107   կիլոմետր,  իսկ Ստեփանակերտ հասնելու տևողությունն ավելացել է մեկուկես  ժամով»,-պարզաբանեց վարորդը:\nՄարտակերտ-Ստեփանակերտ երթուղայինի վարորդ  Վարդգես Երեմյանը հավելեց, որ իրենց  երթուղին նույնպես երկարել է: Նրա խոսքով  Մարտակերտից Ստեփանակերտ կամ հակառակ ուղղությամբ մեկնողների թիվն առայժմ փոքր է, սակայն մարդկանց տեղաշարժն աստիճանաբար աշխուժանում է:\n"
}