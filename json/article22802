{
    "title": "Բողոքի ակցիաները Խաբարովսկում շարունակվում են |azatutyun.am|",
    "text": "azatutyun.am: Խաբարովսկում շարունակվում են բողոքի գործողությունները, որոնց մասնակիցները պահանջում են ազատ արձակել երկրամասի արդեն նախկին ղեկավար Սերգեյ Ֆուրգալին։\nԽաբարովսկի նահանգապետ Ֆուրգալը ձերբակալվել էր հուլիսի 9-ին, նրան մեղադրում են 2000-ականներին տեղի ունեցած մի շարք սպանություններին առնչության համար։\nՈստիկանության տվյալներով՝ այսօրվա բողոքի ակցիային 3500 մարդ է մասնակցել։ Չնայած հորդառատ անձրևին՝ բողոքի ակցիայի մասնակիցները երթով անցել են Խաբարովսկի կենտրոնական փողոցներով՝ հավաքվելով երկրամասի վարչակազմի շենքի առջև։ Ոստիկանությունը որևէ կերպ չի խոչընդոտել բողոքի գործողության անցկացմանը։\nԻ պաշտպանություն Ֆուրգալի՝ բողոքի ակցիաներ են տեղի ունեցել նաև Հեռավոր Արևելքի մի շարք այլ քաղաքներում՝ Վլադիվոստոկում, Յուժնո-Սախալինսկում և Կոմսոմոլսկում։\n"
}