{
    "title": "Կորոնավիրուսի դեպքերի թիվն աշխարհում անցավ 7,5 միլիոնը, ավելի քան 3,5 միլիոն մարդ բուժվել է, 421 հազարը՝ մահացել |azatutyun.am|",
    "text": "azatutyun.am: ԱՄՆ Ջոնս Հոփքինսի համալսարանի տվյալներով՝ աշխարհում ընդհանուր առմամբ արձանագրվել է Covid-19-ի ավելի քան 7,5 միլիոն դեպք, մահացել է շուրջ 421 հազար մարդ, ապաքինվել՝ 3 միլիոն 540 հազարը:\nՄիացյալ Նահանգներում վարակվածների թիվը գերազանցել է 2 միլիոնը, մահվան դեպքերի թիվը մոտենում է 114 հազարին:\nՌուսաստանում հաստատված դեպքերի թիվն անցել է կես միլիոնը, երկիրը վարակվածների թվով երրորդն է աշխարհում՝ ԱՄՆ-ից և Բրազիլիայից հետո: Միևնույն ժամանակ, Ռուսաստանում հիվանդությունից մահվան ավելի քիչ դեպքեր են գրանցվել, քան տասնյակ այլ երկրներում: Առողջապահության համաշխարհային կազմակերպությունն այս շաբաթ հայտարարեց, որ Ռուսաստանում մահացության ցածր մակարդակը դժվար է բացատրել: Այնուամենայնիվ, Մոսկվան հերքում է վարկածը, թե կորոնավիրուսից մահացության պաշտոնական տվյալները երկրում արհեստականորեն իջեցված են:\nԹայլանդում հայտնի բուդդայական տաճարի դռները փակել են օտարերկրացիների համար՝ ելնելով Covid -19-ի տարածման մտավախություններից: Բանգկոկի Վաթ Ֆոյի տաճարի գլխավոր դարպասին գրված է. -«Ներկայումս արտասահմանցիների մուտքն արգելված է»:\nՀուլիսի 1-ից Եգիպտոսը կսկսի ընդունել օտարերկրյա զբոսաշրջիկների՝ նրանց կթույլատրվի այցելել կորոնավիրուսից ամենաքիչ տուժած ափեր: Ակնկալվում է, որ առաջինը կբացվեն Կարմիր ծովի հանգստի գոտիները: Մարտին Եգիպտոսը փակել է իր օդանավակայանները՝ կորոնավիրուսի տարածումը զսպելու նպատակով:\nԳերմանական Lufthansa ավիաընկերությունը հայտարարել է 22 հազար աշխատատեղ կրճատելու մասին` կորոնավիրուսի համավարակով պայմանավորված ավիափոխադրումների կտրուկ նվազման պատճառով: Ավիաընկերությունը ճգնաժամից հետո պահանջարկի դանդաղ վերականգնում է կանխատեսում:\nՈւկրաինայում պաշտոնապես հայտարարվել է անցած օրվա ընթացքում Covid-19-ի 689 նոր դեպքի հաստատման մասին: Առողջապահության նախարարությունում նման թվերը մտահոգիչ են համարում և նշում, որ հնարավոր է վերադարձ որոշ սահմանափակումների:\nԱռողջապահության համաշխարհային կազմակերպությունը նախազգուշացրել է՝ համաճարակի տարածումը Աֆրիկայում, որը մինչ օրս ամենաքիչն է տուժել կորոնավիրուսից, նոր թափ է հավաքում:\n"
}