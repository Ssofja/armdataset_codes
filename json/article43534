{
    "title": "Կոտայքի մարզում նախատեսվում է կառուցել 5 նոր մանկապարտեզներ |armenpress.am|",
    "text": "armenpress.am։ Կոտայքի մարզում նախատեսված է իրականացնել շուրջ 72 ծրագիր՝ ընդհանուր 4 մլրդ դրամ բյուջեով: Կկառուցվեն նոր մանկապարտեզներ, կկատարվեն նաև հիմնանորոգումներ: Մամուլի սրահում կայացած ասուլիսում այս մասին ասաց Կոտայքի մարզպետ Ռոմանոս Պետրոսյանը:\n«Նախատեսված են իրականացնել շուրջ 72 ծրագրեր, դրանց ընդհանուր բյուջեն կազմում է մոտ 4 մլրդ դրամ: Մեծամասամբ միջոցներն ուղղվելու են ենթակառուցվածքների զարգացմանը, ինչպես նաև համայնքներում խնդիր հանդիսացող նախակրթական հաստատությունների և արտադպրոցական մշակութային դաստիարակության կենտրոնների կառուցմանն ու հիմնանորոգումներին: Շուրջ 5 մանկապարտեզներ կառուցվելու են զրոյից, նախատեսվում է ևս 7 մանկապարտեզի հիմնանորոգում, 5 մշակութային տան վերակառուցում և 3 մշակութային կենտրոնի կառուցում»,-ասաց Պետրոսյանը:\nՄարզում նախատեսվում են նաև բազմաթիվ բակային տարածքների, մայթերի, ներհամայնքային ճանապարհների հիմնանորոգման ու ասֆալտապատման աշխատանքներ, այդ թվում ջրագծերի, կոյուղագծերի, ոռոգման ցանցերի կառուցում: Ծրագրերն ընդգրկելու են բոլոր 67 համայնքները:\nՄարզպետը վստահեցրեց, որ բոլոր համայնքների ՏԻՄ բյուջեով արդեն նախատեսված են այդ միջոցները, և համայնքների մասով համաֆինանսավորման հետ կապված որևէ խնդիր չի լինելու: Պետրոսյանի խոսքով՝ իսկ կառավարության համաֆինանսավորման մասը կախված է կառավարության որոշումից, որը նախատեսված է քննարկել մայիսի կեսերին կառավարության հատուկ նիստում:\n"
}