{
    "title": "Կարեն Բեքարյանի ձերբակալությունն իրավաչափ չէ․ բողոք է ներկայացվել․ պաշտպան",
    "text": "«Քառյակ Մեդիա» ընկերության համահիմնադիր, վերլուծաբան Կարեն Բեքարյանի պաշտպան Գոռ Միքայելյանը ֆեյսբուքյան իր էջում գրառում է արել՝ տեղեկացնելով, որ իր վստահորդի ձերբակալման իրավաչափության վերաբերյալ բողոքն արդեն մուտքագրվել է Երևանի առաջին ատյանի ընդհանուր իրավասության դատարան։\nՓաստաբանի գրառումը ներկայացնում ենք ստորև․\n«Հարգելի լրագրողներ, հայտնում եմ, որ իմ վստահորդ Կարեն Բեքարյանը ներկայումս ձերբակալված է արդեն բոլորին հայտնի գործով: Ձերբակալման իրավաչափության վերաբերյալ բողոքը գիշերը մուտքագրվել է Երևան քաղաքի առաջին ատյանի ընդհանուր իրավասության դատարան: Հայտարարում եմ, որ իմ վստահորդ, «Քառյակ մեդիա»-ի համահիմնադիր Կարեն Բեքարյանը երբևէ որևէ ֆեյսբուքյան ֆեյքի հետ որևէ առնչություն չի ունեցել, եթե որևէ բան ասելու խնդիր է ունենում, միշտ ասում է սեփական դեմքով՝ առանց թաքնվելու որևէ ֆեյքի հետևում:\nԻնչ վերաբերում է նրան վերագրվող արարքների իրավական կողմին, ապա ձերբակալման հիմք հանդիսացած՝ Քրեական օրենսգրքի հոդվածների մի մասն իրավական որոշակիության տեսանկյունից լրջագույն խնդիրներ ունի, ինչի պայմաններում Կարեն Բեքարյանին ազատությունից զրկելն ընդհանրապես հնարավոր չէ»:\nՀիշեցնենք, որ երեկ Ազգային անվտանգության ծառայություն բերման ենթարկված Արա Սաղաթելյանը, Կարեն Բեքարյանը և Մհեր Ավագյանը ձերբակալվել են։\n"
}