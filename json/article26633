{
    "title": "Հայ-վրացական սահմանի արգելքից մտահոգված՝ մեծ թվով ջավախքցիներ գիշերը հատել են սահմանը |hetq.am|",
    "text": "hetq.am: Հայ-վրացական սահմաններից քաղաքացիների տեղաշարժը սահմանափակող որոշման մասին լսելուց անմիջապես հետո՝ կեսգիշերից մեծ թվով ջավախքահայեր հատել են հայ-վրացական սահմանը և մուտք գործել Հայաստան։\nՔանի որ սահմանի փակումը նախնական 10 օրով է հայտարարվել, նրանք մտավախություն են ունեցել, որ այն հնարավոր է երկարացնեն, և իրենք չեն կարողանա մեկնել Ռուսաստանի Դաշնություն՝ արտագնա աշխատանքների։\nԳիշերը սահմանը հատող քաղաքացիների մեծ մասը նաև արդեն գնված տոմսեր է ունեցել առաջիկա օրերին Հայաստանից ՌԴ մեկնելու համար։\nՍահմանը հատած ջավախքցիները պատմեցին, որ սահմանին միայն ջերմաչափում էին քաղաքացիներին, այլ հատուկ ախտահանիչ միջոցներ չէին կիրառվում։\nԿողմերի փոխադարձ համաձայնությամբ Հայաստանը ու Վրաստանը որոշել են այսօր առավոտյան` ժամը 08:00-ից սկսած, 10 օրով ժամանակավորապես կասեցնել երկու երկրների միջև քաղաքացիների տեղաշարժը:\nՍակայն երկու երկրները փոխադարձ համաձայնության են եկել ապահովելու հայրենիք վերադառնալու ցանկություն հայտնած քաղաքացիների անարգել մուտքն իրենց երկիր:\nՍահմանափակումները տարածվելու են տրանսպորտի բոլոր տեսակների վրա: Չեն տարածվում միայն բեռնափոխադրումների վրա:\n"
}