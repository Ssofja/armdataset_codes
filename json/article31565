{
    "title": "Դիլիջանում տրվել է հանրակրթության պետական չափորոշչի և առարկայական նոր չափորոշիչների փորձարկման վերապատրաստումների մեկնարկը",
    "text": "Տավուշի մարզի Դիլիջան քաղաքում ազդարարվել է հանրակրթության պետական չափորոշչի և առարկայական նոր չափորոշիչների փորձարկման նպատակով վերապատրաստումների մեկնարկը: Այս մասին հայտնեցին ՀՀ ԿԳՄՍ նախարարությունից:\nՄարզի պետական հանրակրթական դպրոցների տնօրենների և փոխտնօրենների ու գործընկեր կառույցների մասնակցությամբ հրավիրված աշխատաժողովի ժամանակ ՀՀ կրթության, գիտության, մշակույթի և սպորտի նախարարի տեղակալ Ժաննա Անդրեասյանը հայտարարել է, որ սեպտեմբերի 1-ից Տավուշի մարզի բոլոր պետական հանրակրթական դպրոցների 2-րդ, 5-րդ, 7-րդ և 10-րդ դասարաններում ուսումնական գործընթացը կազմակերպվելու է նոր չափորոշիչներով: Փորձարկումը կիրականացվի բոլոր բաղադրիչներով` գնահատման նոր համակարգից սկսած մինչև նոր բովանդակությամբ ուսումնական նյութեր:\nՉափորոշիչների փորձարկումից առաջ՝ մինչև ուսումնական տարվա մեկնարկը, Տավուշի մարզի բոլոր դպրոցների տնօրենները, փոխտնօրեններն ու առարկայական ուսուցիչները կվերապատրաստվեն ԵՄ հանուն նորարարության դրամաշնորհային ծրագրի շրջանակում:\nԲՏՃՄ առարկայական բնագավառի ուսուցիչների վերապատրաստումները կիրականացնի  «ԱՅԲ» հիմնադրամը, հումանիտար-հասարակական բնագավառի ուսուցիչներինը` ԿԶՆԱԿ-ը:\nԲնագիտամաթեմատիկական և ճարտարագիտության բնագավառի ուսուցիչների վերապատրաստումը մեկնարկել է հուլիսի 7-ից, հումանիտար-հասարակական բնագավառինը կմեկնարկի հուլիսի 23-ից: \nՓորձարկվող դպրոցներում կբացվեն նոր լաբորատորիաներ\nՀամաժողովի մասնակիցներին ուղղված խոսքում Ժաննա Անդրեասյանը նշել է, որ 2021 թվականի փետրվարին ՀՀ կառավարության որոշմամբ հաստատվել է Հանրակրթության պետական չափորոշիչը, այնուհետև ԿԳՄՍ նախարարի հրամաններով հաստատվել են առարկայական բոլոր չափորոշիչները:\nՀանրակրթության նոր չափորոշիչն ամբողջությամբ ուժի մեջ կմտնի 2023 թվականի սեպտեմբերից, իսկ մինչ այդ պետք է փորձարկվի այդ նպատակով ընտրված Տավուշի մարզում:\n«Հաշվի առնելով փորձարկման արդյունքները՝  չափորոշիչների մշակումը կստանա վերջնական տեսք, և կքննարկվի դրանց ամբողջական ներդրումը ՀՀ բոլոր պետական դպրոցներում»,- նշել է փոխնախարարը: Նրա խոսքով` չափորոշչի փորձարկման համար պահանջվում է անհրաժեշտ ենթակառուցվածքների ապահովում:\n«Բնագիտական առարկաների համար բոլոր դպրոցներում կստեղծվեն լաբորատոր ենթակառուցվածքներ, դպրոցները կստանան համակարգչային սարքավորումներ: Չափորոշչի ներդրումը կիրականացվի լաբորատորիաների ստեղծմանը զուգահեռ, որպեսզի ծրագրային փոփոխություններն արդյունավետ լինեն: Իրականացնելով գործողությունների այս ողջ համախումբը` փորձարկման ընթացքում պետք է հասկանանք, թե նոր չափորոշիչն ինչ խնդիրներ ունի, ինչպիսի լրամշակումներ են անհրաժեշտ: Այս աշխատանքը պահանջում է ջանքերի համատեղում և փոխադարձ վստահություն: Մենք վստահում ենք ուսուցչին ու դպրոցին և ակնկալում ենք, որ այդ վստահությունը փոխադարձ է»,- նշել է Ժաննա Անդրեասյանը` ավելացնելով, որ Տավուշի մարզի դպրոցները լինելու են հանրակրթության բովանդակային բարեփոխման առաջամարտիկը:\nՆոր չափորոշչի նորությունները\nԿԳՄՍ նախարարի տեղակալը հակիրճ ներկայացրել է նաև նոր չափորոշիչներով առաջարկվող փոփոխությունները:\nՄեծ տեղ է տրվում խմբակներին, մասնավորապես առողջ ապրելակերպի խմբակը պարտադիր կլինի բոլոր դպրոցների համար: «Նախնական զինվորական պատրաստություն» առարկայի ուսուցումը համալրվել է պարտադիր գործնական բաղադրիչով` մարզառազմական ճամբարով, որն ավագ դպրոցի սովորողների համար կլինի պարտադիր: Որպես նոր պարտադիր խմբակ` բոլոր դպրոցներում կգործեն նաև մասնագիտական կողմնորոշման ակումբները: Նոր չափորոշիչներում կարևորվել է նաև համընդհանուր ներառման բաղադրիչը: \nՄինչև 5-րդ դասարանի երկրորդ կիսամյակը միավորային գնահատում չի լինելու, փոխարենը սովորողների գնահատումը կիրականացվի բնութագրիչներով, որը ենթադրում է գիտելիքի մակարդակի որակական սահմանում: Բացի դրանից` չեղարկվում է անբավարար գնահատականի շեմը:\n7-րդ դասարանից սկսած ներդրվում է նախագծային ուսուցումը, որը նոր մոտեցում է և նախկինում չի եղել. դա աշակերտի կողմից հետազոտական աշխատանքի իրականացումն է: Նույն դասարանում «Հասարակագիտություն» առարկան ներառում է ֆինանսական գրագիտության, ձեռներեցության և հակակոռուպցիոն կրթություն:\nՄեծ շեշտադրում է արված բնագիտական ուղղվածությանը` կարևորելով փորձարարական ուսուցումը. այսինքն` աշակերտները պետք է տեսնեն այդ առարկաների կապն իրենց կյանքի ու շրջակա միջավայրի հետ:\nՄեծ ուշադրություն է դարձվում «Արվեստ և արհեստ» առարկայական բնագավառին, որը շարունակվում է հանրակրթության բոլոր աստիճաններում: Եթե նախկինում արվեստի ուսուցումը 7-8-րդ դասարաններում ավարտվում էր, ապա նոր չափորոշչով արվեստը մինչև 12-րդ դասարան կլինի կայուն բաղադրիչ: Այդ համատեքստում կուսուցանվի «Արվեստ» ինտեգրված առարկան:\nՄեծ կարևորություն է տրվում հայագիտական ուղղությանը, որի շրջանակում  5-6-րդ դասարաններում աշակերտներն անցնելու են «Իմ հայրենիք» նոր առարկան, որն այս տարի կփորձարկվի 5-րդ դասարանում: Այս առարկայի առաջնային խնդիրը հայրենաճանաչությունն է, որը սկսվում է սովորողի համայնքի պատմամշակութային ժառանգության ճանաչողությունից և փոխկապակցվում է հայրենագիտական արշավների հետ:\nՆախկին «Ինֆորմատիկա» առարկայի փոխարեն՝ 2-րդ դասարանից սկսած աշակերտներն անցնելու են «Թվային գրագիտություն և համակարգչային գիտություններ» առարկան: Ավագ դպրոցում կներդրվի «Բնագիտություն» ինտեգրված առարկան` նախատեսված ոչ բնագիտական հոսքերի սովորողների համար:\nԱռնվազն երկու օտար լեզվի ուսուցումը պարտադիր է` համաեվրոպական շրջանակի B2 մակարդակի իմացություն ապահովելու պահանջով: Միաժամանակ խրախուսվում է տարածաշրջանային լեզուների ուսուցումը:\nՆշենք, որ Դիլիջանում տեղի ունեցած հանդիպման ժամանակ ԿԶՆԱԿ-ի տնօրեն Արտաշես Թորոսյանը և «ԱՅԲ» հիմնադրամի գործադիր տնօրեն Սոնա Կոշեցյանը ներկայացրել են վերապատրաստման աշխատանքների գրաֆիկն ու աշխատանքային ընթացակարգերը: Դպրոցների ներկայացուցիչները բարձրացրել են մի շարք հարցեր` նոր չափորոշչի ներդրման և վերապատրաստման աշխատանքների հետ կապված:\nԴպրոցներից մեկի տնօրենի՝ արձակուրդի շրջանում վերապատրաստումների կազմակերպման վերաբերյալ հարցին ի պատասխան` ՀՀ ԿԳՄՍՆ հանրակրթության վարչության պետ Արսեն Բաղդասարյանը նշել է, որ հարցը կկարգավորվի ՀՀ աշխատանքային օրենսգրքի շրջանակում: \nՔննարկմանը հեռավար միացել են նաև Տավուշի մարզի բոլոր դպրոցների փորձարկվող դասարաններում դասավանդող ուսուցիչները:\n"
}