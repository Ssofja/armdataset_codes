{
    "title": "Վերջին կես տարում ռազմական բեռների որևէ մատակարարում չի կատարվել Ադրբեջան. Բելառուսի դեսպանություն |armenpress.am|",
    "text": "armenpress.am: ՀՀ-ում Բելառուսի դեսպանությունը մեկ անգամ ևս ընդգծել է՝ վերջին 6 ամիսների ընթացքում ռազմական բեռների որևէ մատակարարում չի կատարվել Ադրբեջան: Հայաստանում Բելառուսի Հանրապետության դեսպանությունը հիշեցնում է Հայաստանի նախագահ Արմեն Սարգսյանի հոկտեմբերի 4-ի հեռախոսազրույցը Բելառուսի նախագահ Ալեքսանդր Լուկաշենկոյի հետ, որում Լուկաշենկոն հստակ և միանշանակ պատասխանել է իր հայ գործընկերոջ հարցին. «Վերջին 6 ամիսների ընթացքում ռազմական արդյունաբերական համալիրի միջոցով ոչ մի ռազմական բեռ չի մատակարարվել ոչ Ադրբեջան, ոչ էլ Հայաստան»: Դեսպանությունից նշել են, որ դա ամենաճշգրիտ և հավաստի տեղեկատվությունն է, որին վերադառնալն իմաստ չունի:\nԴեսպանությունը նաև հավելել է, որ Բելառուսը պատրաստ է տրամադրել ցանկացած անհրաժեշտ օժանդակություն՝ կողմերի միջև երկխոսությունը խթանելու գործում՝ կողմերի համար ընդունելի ձևաչափերով:\n«Բելառուսն անկեղծորեն անհանգստացած է Լեռնային Ղարաբաղի հակամարտության գոտում ռազմական գործողություններով: Ստեղծված իրավիճակում շատ կարևոր է դադարեցնել արյունահեղությունը և խուսափել նոր զոհերից»,-ասված է հայտարարությունում:\nԴեսպանությունը մեկ անգամ ևս ուշադրություն է հրավիրել Բելառուսի Հանրապետության Արտաքին գործերի նախարարության՝ սեպտեմբերի 28-ի հայտարարության վրա, որով ոչ միայն կոչ են արել, այլև խնդրել են դադարեցնել ռազմական գործողությունները, հրաժարվել զենքի օգտագործումից և գտնելու իրավիճակը խաղաղ ճանապարհով լուծելու ուղիներ՝ այդ թվում ԵԱՀԿ Մինսկի խմբի շրջանակում:\n«Բելառուսը պատրաստ է տրամադրել ցանկացած անհրաժեշտ օժանդակություն՝ կողմերի միջև երկխոսությունը խթանելու գործում՝ իրենց համար ընդունելի ձևաչափերով»,-ասված է հաղորդագրության մեջ:\nԴեսպանությունից հորդորել են ԶԼՄ-ներին օգտվել բացառապես ստուգված տեղեկություններից: \n"
}