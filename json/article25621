{
    "title": "Մհեր Գրիգորյանը և Շվեդիայի դեսպանը անդրադարձել են տարածաշրջանային տրանսպորտային ապաշրջափակման գործընթացին",
    "text": "Փոխվարչապետ Մհեր Գրիգորյանն ընդունել է Հայաստանում Շվեդիայի արտակարգ և լիազոր դեսպան Պատրիկ Սվենսոնին:\nՈղջունելով դեսպանին՝ փոխվարչապետը երկկողմ հարաբերությունների զարգացման գործում կարևորել է ռեզիդենտ դեսպան ունենալու Շվեդիայի որոշումը և շնորհավորել դեսպանին այդ կարևոր պաշտոնում նշանակվելու կապակցությամբ:\nՓոխվարչապետ Մհեր Գրիգորյանը նշել է, որ հայ-շվեդական հարաբերությունների զարգացման համար առկա է մեծ ներուժ մասնավորապես՝ առևտրատնտեսական ոլորտում, որի իրացման ուղղությամբ անհրաժեշտ է համատեղ ջանքեր գործադրել:Փոխվարչապետը խոսել է Ադրբեջանի կողմից սեպտեմբերին սանձազերծված պատերազմին և դրա արդյունքում Արցախում ստեղծված սոցիալ-տնտեսական իրավիճակին: Անդրադարձ է եղել նաև 2020թ. կորոնավիրուսային համավարակով պայմանավորված մարտահրավերներին:\nԴեսպան Պատրիկ Սվենսոնը, շնորհակալություն հայտնելով ընդունելության համար, իր հերթին կարևորել է երկու երկրների միջև համագործակցության խորացումը՝ նշելով, որ Շվեդիան ողջունում է Հայաստանում համակարգային բարեփոխումների իրականացնելու Կառավարության պատրաստակամությունը և պատրաստ է շարունակելու աջակցել այդ բարեփոխումների իրականացման գործընթացում: Դեսպանն առանձնացրել է մասնավորապես երեք ուղղություն, որոնցով նախատեսվում է օժանդակություն ցուցաբերել Հայաստանին՝ մարդու իրավունքների պաշտպանություն, շուկայական տնտեսության զարգացում և կլիմա ու շրջակա միջավայր:\nՀանդիպման ընթացքում երկուստեք կարևորվել է շվեդական բիզնեսի ներկայությունը Հայաստանում և նրանց համար Հայաստանի հնարավորությունների ներկայացումը՝ հաշվի առնելով նաև դեպի ԵԱՏՄ շուկա մուտք գործելու հեռանկարը:\nԶրուցակիցները ընդգծել են նաև ՀՀ-ԵՄ համապարփակ և ընդլայնված գործընկերության համաձայնագրի վավերացման գործընթացի ավարտի կարևորությունը, անդրադարձել տարածաշրջանային տրանսպորտային ապաշրջափակման գործընթացին:\n"
}