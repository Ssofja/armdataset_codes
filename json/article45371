{
    "title": "Ադրբեջանի ԱԳՆ-ի պնդմամբ՝ Ֆրանսիայի Սենատի բանաձևը կողմնակալ է և «կարող է գնահատվել իբրև սադրանք»\r\n |azatutyun.am|",
    "text": "azatutyun.am: Ֆրանսիայի Սենատի բանաձևը, որը երկրի կառավարությանը կոչ է անում ճանաչել Լեռնային Ղարաբաղի անկախությունը, «կարող է գնահատվել որպես սադրանք», հայտարարել է Ադրբեջանի արտգործնախարարության մամուլի ծառայությունը:\n«Սենատի կողմից բացարձակ կողմնակալ բանաձևի ընդունումը կարող է գնահատվել որպես սադրանք: Ըստ ամենայնի, ֆրանսահայերը լայնորեն օգտագործում են հակամարտության թեման նախընտրական նպատակներով», - ասված է Ադրբեջանի արտաքին քաղաքական գերատեսչության հաղորդագրությունում:\nՆշելով, որ բանաձևն իրավական ուժ չունի, Ադրբեջանի արտգործնախարարությունը շարունակում է․ \n«Բայց հաշվի առնելով այս փաստաթղթի քաղաքական նշանակությունը՝ դրա ընդունումը Ֆրանսիայում, որն ունի միջնորդական մանդատ, լուրջ կասկածներ է հարուցում այս երկրի չեզոքության վերաբերյալ»:\nՊաշտոնական Բաքուն ֆրանսիական Սենատին խորհուրդ է տալիս «կողմնակալ որոշումներ ընդունելու փոխարեն տարածաշրջանում խաղաղություն, կայունություն և առաջընթաց ապահովող գործողություններով զբաղվել»:\n"
}