{
    "title": "Չարթերային չվերթով Ղազախստանից Հայաստան է վերադառնում ՀՀ 35 քաղաքացի",
    "text": "Ղազախստանի Ալմաթի քաղաքի միջազգային օդանավակայանից մայիսի 6-ին դեպի Երևան ուղղություն է վերցրել  «SCAT» ավիաընկերության օդանավը: Այս մասին Ղազախստանում ՀՀ դեսպանություն  հաղորդագրություն է տարածել։\n«Ալմաթի-Թբիլիսի-Երևան չարթերային չվերթով Երևան է վերադառնում 35 ՀՀ քաղաքացի, նրանց թվում՝ Ղրղզստանի մայրաքաղաք Բիշքեկից տարահանված 4 ՀՀ քաղաքացի:\nՀիշեցնում ենք, որ Պարետատան որոշմամբ Հայաստան վերադարձող ՀՀ քաղաքացիները ենթակա են 14-օրյա պարտադիր կարանտինային ռեժիմի, այն է՝ վերջիններս «Զվարթնոց» օդանավակայանից տեղափոխվելու են կարանտինային ռեժիմի համար նախատեսված հատուկ վայր:\nՂազախստանում ՀՀ դեսպանությունը խորին շնորհակալություն է հայտնում Ղազախստանի և Ղրղզստանի արտաքին գործերի նախարարություններին, Ղազախստանի և Ղրղզստանի հայկական համայնքային կառույցներին, ինչպես նաև անհատ բարերարներին, որոնք աջակցություն ցուցաբերեցին ՀՀ քաղաքացիների տարահանման գործում»,- ասված է հաղորդագրության մեջ:\n"
}