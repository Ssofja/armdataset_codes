{
    "title": "Քարոզարշավ օր 6. գյուղից գյուղ, քաղաքից քաղաք անցնելով` քաղաքական ուժերը շարունակում են արշավները |armenpress.am|",
    "text": "armenpress.am: Արտահերթ խորհրդարանական ընտրությունների քարոզարշավի 6-րդ օրը քաղաքական ուժերը կշարունակեն արշավներ իրականացնել անցնելով ՀՀ բոլոր մարզերի քաղաքներով և գյուղերով:\nԸնտրություններին մասնակցում է 25 քաղաքական ուժ՝ 21 կուսակցություն և 4 դաշինք: Ընտրություններն անցկացվելու են հունիսի 20-ին:\n«Ինքնիշխան Հայաստան» կուսակցությունը քարոզարշավն իրականացնելու է Արագածոտնի մարզում, ինչպես նաև մայրաքաղաքում։ Այցելելու են Աշտարակ քաղաք, այնուհետև կվերադառնան Երևան՝ Աջափնյակ վարչական շրջան։\n«5165 ազգային պահպանողական շարժում» կուսակցությունը հունիսի 12-ին լինելու է Արագածոտնի մարզում։ Ժամը 13։00-ին անդամները կլինեն Աշտարակի Ներսես Աշտարակեցու հրապարակում, իսկ 18։00-ին՝ Ապարանի հրապարակում։\n«Քաղաքացիական պայմանագիր» կուսակցությունը քարոզարշավն իրականացնելու է Գեղարքունիքի մարզում։ Քաղաքացիների հետ հանդիպումները սկսվելու են ժամը 10։30-ից՝ Սևան քաղաքից։ Կուսակցության անդամները կայցելեն նաև Ծովագյուղ, Ճամբարակ, Շորժա, Վարդենիս, Վարդենիկ, Մարտունի, Ներքին Գետաշեն, Նորատուս, Սարուխան, Կարմիրգյուղ համայնքները։ Արշավները կամփոփեն ժամը 19։30-ին՝ Գավառ քաղաքի հրապարակում։ \n«Լուսավոր Հայաստան» կուսակցության ներկայացուցիչները քաղաքացիների հետ հանդիպումներ կունենան Երևանում: Ժամը 11:30-ին նրանք կլինեն Գևորգ Չաուշի արձանի մոտ: Լրագրողների հետ նույնպես հավաք կլինի՝ ժամը  16:00-ին՝ Դավթաշեն վարչական շրջանում' Դավթաշենի այգու սկզբնամասում: \nԿուսակցության մյուս խումբը կլինի Շիրակի մարզում՝ Մարալիկում, Արթիկում ու Գյումրիում:\n«Ազատ հայրենիք» դաշինքը հունիսի 12-ին լինելու է Գեղարքունիքի մարզում։ Ժամը 12։00-ին նրանք կլինեն Գավառում, ապա 14։00-ին՝ Մարտունիում, 15։00-ին՝ Վարդենիսում։ Ժամը 20։00-ին դաշինքի ներկայացուցիչները Երևանի Ավան վարչական շրջանում հանդես կգան մամուլի ասուլիսով։\n«Հայաստան» դաշինքը՝ ՀՀ երկրորդ նախագահ Ռոբերտ Քոչարյանի գլխավորությամբ և մյուս առաջնորդների մասնակցությամբ լինելու է Լոռու մարզում։ Նրանք լինելու են Սպիտակում, Ստեփանավանում, Տաշիրում, Վանաձորում, Ալավերդիում։\n«Բարգավաճ Հայաստան» կուսակցությունը քարոզարշավի 5-րդ օրը կլինի Արարատի մարզում։ Հանդիպումները կմեկնարկեն ժամը 19։00-ին, սկզբում կլինեն Արտաշատում, ապա 20։00-ին՝ Արարատում։\n«Հայ ազգային կոնգրես» կուսակցության ներկայացուցիչները կլինեն Շիրակի մարզում, կհանդիպեն ընտրողների հետ, կներկայացնեն կուսակցության ծրագիրն ու ապագայի մասին իրենց տեսլականը: Ժամը 11։30-ին նրանք կլինեն Մարալիկում, 13:00-ին՝ Գյումրիում: \n«Զարթոնք» ազգային քրիստոնեական կուսակցության թեկնածուները հունիսի 12-ին, առավոտյան ժամը 07:00-ին, Արաբկիր վարչական շրջանում գտնվող գրասենյակից ուղևորվել են արտահերթ խորհրդարանական ընտրությունների 6-րդ օրվա քարոզարշավը Շիրակի մարզում անցկացնելու։ Այցելություններ կլինեն խոշոր գյուղեր, ինչպես նաև Գյումրի քաղաք։\n«Մեր տունը Հայաստանն է» կուսակցությունը քարոզարշավը կմեկնարկի ժամը 12։00-ին Անի պլազա հյուրանոցի մեծ դահլիճում։ Նախընտրական քարոզարշավի շրջանակներում կուսակցության անդամները հանդիպելու են համախոհների և վստահված անձանց համապետական շտաբի ներկայացուցիչների հետ։ Ներկայացվելու են քվեարկության և հաշվարկի վերահսկողության գործընթացի մանրամասներ։\n"
}