{
    "title": "Դատական կատարողի համաշխարհային օրվան նվիրված միջոցառումն անցկացվել է առցանց վեբինարի ձևաչափով",
    "text": "1952 թվականին ձևավորված Դատական կատարողների միջազգային միությունը (ԴԿՄՄ), որին անդամակցում է 80-ից ավելի պետություն, Դատական կատարողի համաշխարհային օրը նշում է դեռևս 2007 թվականից: Հայաստանի Հանրապետությունը Միության լիիրավ անդամ է դարձել 2015 թվականից:\nԻնչպես հայտնեց ին Հարկադիր կատարումն ապահովող ծառայությունից, այս տարի՝ հունիսի 11-ին, կորոնավիրուսի համավարակով պայմանավորված՝ Դատական կատարողի 13-րդ համաշխարհային օրվան նվիրված միջոցառումը Միության կողմից կազմակերպվել էր առցանց՝ «Դատական կատարողը ձեր կողքին է՝լուծելու  Covid-19-ի ճգնաժամը» թեմայով վեբինար ձևաչափով, որին մասնակցում էր 25 երկրի ավելի քան 220 ներկայացուցիչ:\nՎեբինարի նպատակն էր քննարկել համավարակի հետևանքով հարկադիր կատարողների մասնագիտական գործունեության ընթացքում առաջացած ճգնաժամի հաղթահարման ուղղությամբ Միության մշակած հայեցակարգերը, Covid-19-ի պայմաններում դատական ակտերի կատարման միջոցները, դրանց չկատարման հետևանքով առաջացող խնդիրները։\nԴատական կատարողների միջազգային միության նախագահ Մարկ Շմիտցն իր խոսքում նկատել է, որ նախադեպը չունեցող խնդրահարույց այս իրավիճակում դատական կատարողի մասնագիտությունը ցուցաբերում է հարմարվողականություն համարժեք պատասխաններ գտնելու համար։\nԱյս համատեքստում վեբինարի զեկուցողներն անդրադարձել են նաև Հայաստանի Հանրապետության հարկադիր կատարումն ապահովող ծառայության կողմից էլեկտրոնային և հեռավար եղանակով իրականացվող աշխատանքի առանձնահատկություններին:\nՏոնի կապակցությամբ Սերգեյ Մեղրյանի գլխավորությամբ անցկացվել է նաև հատուկ խորհրդակցություն՝ Հարկադիր կատարումն ապահովող ծառայության ղեկավար անձնակազմի առանձին ներկայացուցիչների մասնակցությամբ։ Շնորհավորելով գործընկերներին օրվա առթիվ՝ Սերգեյ Մեղրյանը, նշել է, որ Դատական կատարողների միջազգային միությունը պատրաստակամ է օժանդակել Ծառայությանը՝ հաղթահարելու  առաջադրված մարտահրավերները, և առաջիկայում բարեփոխումների որդեգրած քաղաքականությունն իրագործելու ճանապարհին նախատեսվում է Միության հետ զարգացնել առավել սերտ համագործակցություն:\nԽորհրդակցության ընթացքում քննարկվել են համավարակի պայմաններում կատարողական գործողությունների իրականացման հնարավորությունները, ինչպես նաև Գլխավոր հարկադիր կատարողի կողմից  տրվել են համապատասխան հանձնարարականներ՝ համավարակի պայմաններում հարկադիր կատարողի բնականոն և անվնաս աշխատանքի կազմակերպումն ապահովելու համար։\n"
}