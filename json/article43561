{
    "title": "Չինաստանում կորոնավիրուսի համաճարակը սկսել է անկում արձանագրել |azatutyun.am|",
    "text": "azatutyun.am: Չինաստանում կորոնավիրուսի համաճարակը սկսել է անկում արձանագրել, այս մասին հայտնում է այդ երկրի Առողջապահության հարցերով ազգային հանձնաժողովը:\nԿառույցի տվյալներով՝ Հուբեյ նահանգում մեկ օրում առաջին անգամ արձանագրվել է տասից պակաս կորոնավիրուսի դեպք:\nՎարակի բռնկման օջախը համարվող Հուբեյում հինգշաբթի օրը չեղարկվել են տեղաշարժի որոշ սահմանափակումներ և՛ երկու քաղաքներում, և՛ երկու շրջաններում, մի շարք ընկերությունների թույլատրվել է վերսկսել աշխատանքը:\n«Ընդհանուր առմամբ, համաճարակի գագաթնակետը հաղթահարվել է: Նոր դեպքերի աճը նվազում է», - «Ռոյթերզ»-ի փոխանցմամբ՝ հայտարարել է Չինաստանի Առողջապահության հարցերով Ազգային հանձնաժողովի ներկայացուցիչ Մի Ֆենը։\nՉինաստանում կորոնավիրուսով վարակվածների թիվը 80793 է, երեքշաբթի օրվա դրությամբ՝ 62793 մարդ ապաքինվել է և դուրս գրվել հիվանդանոցներից, ինչը բոլոր վարակվածների մոտ 80 տոկոսն է: Չորեքշաբթի օրը վարակի հետևանքով Չինաստանում մահացել է 11 հոգի, իսկ զոհերի ընդհանուր թիվը կազմել է 3169:\n"
}