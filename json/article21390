{
    "title": "Եթե Ռուսաստանը կապ չունի Նավալնու թունավորման հետ, ապա հենց իր շահերից է բխում դա փաստերով ապացուցելը. Գերմանիայի ԱԳ նախարար\r\n |tert.am|",
    "text": "tert.am: Գերմանիայի արտգործնախարար Հայկո Մաասը հայտարարել է, որ ռուս ընդդիմադիր գործիչ Ալեքսեյ Նավալնու հետ կապված միջադեպի առնչությամբ մոտակա օրերին Ռուսաստանի կողմից գործողություններ է ակնկալում, հաղորդում է РИА Новости-ն:\n«Վերջնագրերը ոչ մեկին չեն օգնելու առաջ շարժվել: Բայց եթե մոտակա օրերին ռուսական կողմից պարզաբանումներ չհնչեն, մենք մեր գործընկերների հետ ստիպված կլինենք պատասխան քայլերը քննարկել»,- հայտարարել է Մաասը:\nԸստ նրա՝ Նավալնու դեմ «հարձակումը կատարվել է միջազգայնորեն արգելված քիմիական մահացու նյութով»:\nՀարցին, թե որքանո՞վ են բավարար հիմնավորումներն առ այն, որ Նավալնու թունավորման ետևում Մոսկվան է կանգնած, գերմանացի պաշտոնյան պատասխանել է. «Շատ բան է դրա մասին վկայում, և այդ իսկ պատճառով ռուսական կողմն այժմ մարտահրավերի առաջ է կանգնած»:\n«Եթե Ռուսաստանը կապ չունի այս հարձակման հետ, ապա հենց իր շահերից է բխում դա փաստերով ապացուցելը»,- հայտարարել է Մաասը:\n"
}