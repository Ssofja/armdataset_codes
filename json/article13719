{
    "title": "Հադրութում իրավիճակը չի փոխվել․ Արծրուն Հովհաննիսյան",
    "text": "Առանձին ուղղություններում, եթե մեր զորքերը նահանջում են, եթե աջուձախ են քաշվում, վերախմբավորում են անում, պետք չէ այդ առանձին ուղղությունների վրա ֆիքսվել առանձին իրավիճակներ պարզաբանել: Այս մասին այսօր տեղի ունեցած ասուլիսի ժամանակ ասաց ՊՆ ներկայացուցիչ Արծրուն Հովհաննիսյանը։\n«Մեր զորքերը հերոսական ու շատ ծանր պայքար են մղում: Երբեմն դա չի երևում, բայց իրոք մարտերը շատ ծանր են, մեր դեմ կանգնած է շատ ուժեղ թշնամի, որին հեշտ չէ հաղթելը, բայց պիտի հաղթենք ու հաղթելու ենք»,- ասաց նա։\nՊատասխանելով Հադրութի վերաբերյալ հարցին՝ ՊՆ ներկայացուցիչն ասաց, որ իրավիճակը չի փոխվել Հադրութում:\n«Վերջին երկու-երեք օրերի ընթացքում իրավիճակը, որպես կանոն, նույնն է»,- հավելեց նա։\nՀովհաննիսյանը կոչ արեց, որ զինված ուժերի կազմ մտնող ստորաբաժանումների, զինատեսակների, զորատեսակների համալրումների մասին հնարավորինս քիչ հրապարակումներ իրականացնենք, որովհետև դա թույլ կտա այդ միջոցները, այդ ստորաբաժանումներն ավելի գրագետ օգտագործել և հասնել հաջողության: \n"
}