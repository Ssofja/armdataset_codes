{
    "title": "Արսեն Թորոսյանն Արցախում մասնակցել է շտապօգնության մեքենաների հանձնման արարողությանը",
    "text": "ՀՀ առողջապահության նախարար Արսեն Թորոսյանը գտնվում է Արցախի Հանրապետությունում: Նախարարը հանդիպումներ է ունեցել Արցախի Հանրապետության նախագահ Արայիկ Հարությունյանի և առողջապահության նախարար Արարատ Օհանջանյանի հետ:\nԱրսեն Թորոսյանը շնորհակալություն է հայտնել նախագահին ջերմ ընդունելության համար և նշել, որ ողջունելի են բարեփոխումները, որոնք ուղղված են Արցախի առողջապահական համակարգի զարգացմանը, հասանելիությանն ու մատչելիությանը:\nԱրցախի Հանրապետության նախագահ Արայիկ Հարությունյանը կարևորել է ՀՀ առողջապահության նախարարության և բժշկական կենտրոնների հետ համագործակցությունը` բարձրակարգ մասնագետների ներգրավման և տեղի անձնակազմի հետ շարունակական վերապատրաստման դասընթացների կազմակերպման առումով:\nՆշենք, որ նախարարը Արցախ է մեկնել Հայաստանի կառավարության կողմից նվիրաբերված շտապօգնության մեքենաների և ռեանիմոբիլների հանձնման արարողությանը մասնակցելու համար:\nՀանդիպման ավարտից հետո Ստեփանակերտի Վերածննդի հրապարակում տեղի է ունեցել շտապօգնության մեքենաների հանձնման հանդիսավոր արարողությունը:\n"
}