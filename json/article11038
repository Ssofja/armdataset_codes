{
    "title": "Մեծ Բրիտանիայի Քորնուոլ դքսությունում մեկնարկել է G7 գագաթնաժողովը |1lurer.am|",
    "text": "1lurer.am: Գրեթե երկու տարվա դադարից հետո G7-ի գագաթնաժողովը վերադառնում է դեմ առ դեմ ձևաչափին: Այն տեղի կունենա հունիսի 11-13-ը Անգլիայի Քորնուոլ դքսությունում:\nԳագաթնաժողովին, բացի «Մեծ յոթնյակի» երկրների ղեկավարներից, կմասնակցեն նաև Ավստրալիայի, Հնդկաստանի, Հարավային Աֆրիկայի և Հարավային Կորեայի պաշտոնյաներ: Քննարկման հիմնական թեմաները կլինեն կորոնավիրուսի համավարակի հետևանքները, գլոբալ առևտրային շղթաների պաշտպանությունը, բաց հասարակության մարտահրավերները և կլիմայի փոփոխությունը: Մասնակիցները պետք է հայտարարեն աղքատ երկրներին կորոնավիրուսի պատվաստանյութ տրամադրելու իրենց որոշման մասին, տեղեկացնում է riafan-ը:\nԳագաթնաժողովը, սակայն, քաղաքական հանդիպումներից բացի ներառում է նաև այլ միջոցառումներ: Մասնակից երկրների ղեկավարները համատեղ կնկարվեն, կայցելեն թագուհի Էլիզաբեթ Երկրորդի դղյակ, կհանդիպեն արքայազն Չարլզի, Քեմբրիջի դքսերի և 10 միջազգային ընկերությունների ղեկավարների հետ: Լավ եղանակի դեպքում հունիսի 12-ին հյուրերին խորոված կմատուցվի լողափին:\n6.5 հազար ոստիկան և մի քանի հարյուր զինվորական պատասխանատու կլինեն գագաթնաժողովի անվտանգության համար: Նրանք տեղավորվելու են հյուրանոցներում և զբոսանավում:\nԱՄՆ նախագահ Ջո Բայդենն այս տարի առաջին անգամ կմասնակցի G7-ին: Նախատեսված է նրա հանդիպումը Գերմանիայի կանցլեր Անգելա Մերկելի հետ՝ քննարկելու «Հյուսիսային հոսք-2» գազատարի շուրջ տարաձայնությունները:\n"
}