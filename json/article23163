{
    "title": "Լեհաստանը 50 միլիոն եվրոյով տուգանել է «Գազպրոմ» ընկերությանը` «Հյուսիսային հոսք-2» նախագծի շրջանակում չհամագործակցելու համար |tert.am|",
    "text": "tert.am: Լեհաստանի հակամենաշնորհային կարգավորող UOKiK կազմակերպությունը ռուսական «Գազպրոմ» էներգետիկ ընկերությանը տուգանել է 213 միլիոն զլոտիով` «Հյուսիսային հոսք-2» նախագծի շրջանակում չհամագործակցելու համար: Այս մասին տեղեկացնում է «ՌԻԱ Նովոստի» գործակալությունը:\n«Սա օրենքով նախատեսված առավելագույն պատժամիջոցն է`UOKiK-ի նախագահի պահանջով տեղեկատվություն չներկայացնելու համար, որը համարժեք է 50 միլիոն եվրոյին»,-ասված է կարգավորող մարմնի նախագահ Տոմաշ Խրուստնայի հայտարարության մեջ:\nUOKiK-ում պարզաբանել են, որ խոսքը գազատարի կառուցումը ֆինանսավորելու հետաքննության մասին է, որն անցկացվել է առանց կարգավորող մարմնի տնօրենի համաձայնության: 2018-ին UOKiK-ն այս կապակցությամբ մեղադրանքներ էր առաջադրել վեց ընկերության՝ «Գազպրոմին», շվեյցարական Engie Energy-ին և նիդեռլանդական 4 ընկերությունների` Uniper-ին, OMV-ին, Shell-ին և Wintershall-ին։\n«Այս գործի շրջանակում UOKiK-ի նախագահը դիմել է գործին վերաբերող փաստաթղթերի համար, այդ թվում` «Գազպրոմին», սակայն կազմակերպությունը հրաժարվել է գործի համար կարևոր տեղեկատվություն տրամադրել»,-ասել են UOKiK-ում:\nԱնցյալ տարի UOKiK-ն Engie Energy-ին արդեն ստիպել էր վճարել տուգանք՝ պահանջվող փաստաթղթերը չներկայացնելու պատճառով: \n«Հյուսիսային հոսք-2» նախագծով նախատեսված է Ռուսաստանի ափից Բալթիկ ծովի հատակով մինչև Գերմանիա երկու խողովակաշարից բաղկացած գազամուղ կառուցել, որով տարեկան 55 միլիարդ խմ ռուսական գազ կարտահանվի Գերմանիա: Նախագծին դեմ է հանդես գալիս ԱՄՆ-ն, որը ձգտում է եվրոպական շուկայում մեծացնել ամերիկյան սեղմված (թերթաքարային-խմբ.) գազի սպառման ծավալները, ինչպես նաև՝ Ուկրաինան, քանի որ գազամուղի գործարկման դեպքում Կիևը դեպի ԵՄ գազի արտահանման հարցում Ռուսաստանի համար կկորցնի իր տարանցիկ նշանակությունը:\n"
}