{
    "title": "ԵՄ-ն CureVac ընկերության հետ կորոնավիրուսի դեմ պատվաստանյութի նախնական պատվերի պայմանագիր է կնքել |armenpress.am|",
    "text": "armenpress.am: Եվրահանձնաժողովը (ԵՀ) CureVac ընկերության հետ կորոնավիրուսի դեմ պատվաստանյութի նախնական պատվերի պայմանագիր է կնքել։ Սա արդեն հինգերորդ պայմանագիրն է արևմտյան դեղագործական ընկերության հետ: Այս մասին նոյեմբերի 17-ին Twitter-ում գրել է ԵՀ ղեկավար Ուրսուլա ֆոն դեր Լյայենը։\n«Այսօր մենք հաստատել ենք CureVac ընկերությունից եվրոպացիների համար կորոնավիրուսի դեմ ապագա պատվաստանյութի գնման նոր պայմանագիրը։ Սա արդեն 5-րդ նման պայմանագիրն է, ուստի, այս պահին մենք պատվաստանյութի 1,2 մլրդ չափաբաժին ենք նախապատվիրել։ Մենք հանձնառու ենք եվրոպացիներին մատչելի գնով անվտանգ և արդյունավետ պատվաստանյութերի հասանելիություն ապահովելու խնդրում», - գրել է նա ՝ չճշտելով պայմանագրերի գումարը կամ մատակարարման հնարավոր ժամկետները:\nԵվրահանձնաժողովի մամուլի ծառայությունը հստակեցրել է, որ CureVac-ի հետ պայմանագիրը նախատեսում է պատվաստանյութի սկզբնական 225 մլն չափաբաժինների առաքումը՝ լրացուցիչ խմբաքանակների գնման հնարավորությամբ:\nՀինգ ընկերություններից ոչ մեկը, որոնց հետ ԵՄ-ն պայմանագրեր է կնքել, դեռ շուկա չի հանել իր պատվաստանյութերը։\n"
}