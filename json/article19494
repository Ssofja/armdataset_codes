{
    "title": "Սամսոնյանը պարզաբանեց, թե քարոզարշավի շրջանակում ԼՀԿ-ն ինչու հանրահավաքներ չի անցկացնում |armenpress.am|",
    "text": "armenpress.am:  «Լուսավոր Հայաստան» կուսակցությունը արտահերթ խորհրդարանական ընտրությունների համար հանրահավաքային քարոզարշավի ձևաչափը չի ընտրել՝ իր ընտրողների ժամանակը խնայելու և իրենց ուղերձն ավելի լայն շրջանակների հասցնելու համար: \nԱյս մասին ասաց կուսակցության ցուցակի անդամ Անի Սամսոնյանը՝ Արաբկիրում քարոզարշավի շրջանակում լրագրողների հետ զրույցում:\n«Մենք պարզապես խնայում ենք մարդկանց նյարդերն ու ժամանակը: Մարդիկ պարապ չեն, որ քարոզարշավի ընթացքում անընդհատ գան հանրահավաքների որևէ քաղաքական գործչի կամ ուժի հետ: Մենք գիտենք, որ մեր ընտրողները զբաղված մարդիկ են: Մեր ընտրողներն այն մարդիկ են, որոնք զբաղված են իրենց աշխատանքային առօրյայով, չենք փորձում այնպիսի ձևաչափեր ընտրել, որ մարդկանց անհանգստացնենք: Դրա իմաստն էլ չկա, քարոզարշվային այս ձևաչափով մենք կարողանում ենք գնալ բակեր, ավելի շատ մարդիկ տեսնել»,- ասաց Սամսոնյանը:\nՆրա կարծիքով՝ բակից բակ գնալով ընտրողներին ավելի շատ են կարողանում իրենց ուղերձը հղել: Սամսոնյանը նաև շեշտեց, որ «Լուսավոր Հայաստանն» այն քաղաքական ուժն է, որ կարող է պարզ երեսով մտնել բակեր և մտահոգություն չունենալ, որ կարող է խնդիր ունենալ: «Այն ուժերը, որոնք ընտրել են հանրահավաքային ձևաչափը, հավաքում են իրենց կողմնակիցներին, իրենց համար ստեղծում հարմարավետության գոտի և այդ գոտում ներկայացնում իրենց ծրագրերը»,- կարծիք հայտնեց նա:\nԳևորգ Գորգիսյանն էլ ասաց. «Քարոզարշավի ինտենսիվությունն այնքան է աճել և ատելության խոսքն այնքան է մեծացել, որ այսօր մեր ամենակարևոր ուղերձը, որ հղում ենք քաղաքացիներին, համերաշխությունն է»:\nՆա համոզված է, որ առանց համերաշխության, քաղաքական ուժերն իրենց ծրագրային դրույթներից որևէ մեկը չեն կարողանալու կյանքի կոչել: «Եթե մենք շարունակենք ռեսուրսները միմյանց դեմ ուղղել, միմյանց ոչնչացնելու վրա, որևէ ծրագիր կյանքի չի կոչվելու և այն, ինչ ունենք, դա էլ է ինչ-որ պահի վերանալու»,- ասաց Գորգիսյանը:\n"
}