{
    "title": "ԵՄ-ն շարունակում է մնալ Հայաստանի կառավարության բարեփոխումների ծրագրի կողմնակիցը. Մոգերինի |news.am|",
    "text": "news.am։ Եվրոպական միությունը հաշվետվություն է հրապարակել 2018 թվականի հունիսից 2019 թվականի մայիսի սկիզբ ժամանակահատվածում Հայաստանի հետ հարաբերությունների զարգացման մասին:Հաշվետվությունը հրապարակվել է հունիսի 13-ին ԵՄ-Հայաստան Գործընկերության խորհրդի նիստի նախաշեմին: Դրանում ասված է, որ Հայաստանն ակտիվացրել է ԵՄ-ի հետ գործընկերության ամրապնդման եւ ընդլայնման ջանքերը: Հայաստանը հետեւողականորեն ընդունել է այն կարեւոր դերը, որը ԵՄ-ն կարող է խաղալ երկրում բարեփոխումների ծրագրի անարգել իրականացման գործում:\nՍակայն բարեփոխումների գործընթացը նախնական փուլում է: ԵՄ-ի եւ Հայաստանի միջեւ Համընդգրկուն եւ ընդլայնված գործընկերության մասին համաձայնագրի իրականացման կառավարության «ճանապարհային քարտեզը» կարեւոր գործիք կլինի բարեփոխումների ծրագրի առաջընթացի համար:«Եվրամիությունը եղել է եւ մնում է Հայաստանի կառավարության բարեփոխումների հավակնոտ ծրագրի ամենամեծ կողմնակիցը, որը նախատեսում է երկրում ժողովրդավարության կոնսոլիդացիա, օրենքի գերակայություն եւ մարդու իրավունքների առաջմղում»,- հայտարարել է ԵՄ արտաքին գործերի եւ անվտանգության քաղաքականության գերագույն հանձնակատար Ֆեդերիկա Մոգերինին:Նրա խոսքով՝ Հայաստանը ԵՄ-ի համար կարեւոր գործընկեր է, «եւ մենք միասին կենտրոնացած ենք համընդգրկուն երկկողմ համաձայնագրի իրականացման վրա, ինչպես նաեւ Արեւելյան գործընկերության շրջանակում կոնկրետ արդյունքների հասնելու վրա»: «Մշտապես մեր մտքում է այն, որ մեր նպատակը մեր քաղաքացիներին շոշափելի օգուտ տալն է»,- նշել է Մոգերինին:Հարեւանության եվրոպական քաղաքականության եւ ընդլայնման բանակցությունների հարցերով հանձնակատար Յոհաննես Հանն իր հերթին հավելել է, որ ԵՄ-ն եւ Հայաստանը ուժեղ գործընկերներ են: «Մենք պատրաստ ենք աջակցելու կոնկրետ բարեփոխումներին, այդ թվում՝ արդարադատության եւ կրթության ոլորտներում, որոնք երկրի բնակիչների համար առանցքային են: Համաձայնագրի արագ կատարումը Հայաստանի բոլոր բնակիչների համար նոր տնտեսական հնարավորություններ է բացում»,- նշել է նա:\n"
}