{
    "title": "Հայաստանը մեծապես կարեւորում է եվրոպական հաստատությունների, այդ թվում ԵՄ աջակցությունը. վարչապետ |armtimes.com|",
    "text": "armtimes.com: Այսօր Կառավարությունում ՀՀ վարչապետ Նիկոլ Փաշինյանը եւ Եվրոպական հանձնաժողովի նախագահ Դոնալդ Տուսկը հանդես եկան համատեղ հայտարարություններով:\nՀՀ վարչապետ Նիկոլ Փաշինյանն իր խոսում մասնավորապես ասաց.\n«Մեծարգո պարոն նախագահ,\nլրատվամիջոցների հարգարժան ներկայացուցիչներ,\nտիկնայք եւ պարոնայք,\nԵս անչափ ուրախ եմ ողջունել նախագահ Տուսկին Հայաստանում: Համեմատաբար կարճ ժամանակահատվածում ես մի քանի առիթ եմ ունեցել հանդիպել պարոն Տուսկին: Մեր բոլոր շփումները շատ տպավորիչ են եղել՝ անցնելով բարեկամության եւ կառուցողական երկխոսության մթնոլորտում:\nԱյսօր եւս մենք ունեցանք շատ արդյունավետ քննարկում: Անդրադարձանք Հայաստան-Եվրոպական միություն հարաբերություններին վերաբերվող հարցերի լայն շրջանակին: Մտքերի փոխանակում ունեցանք քաղաքական եւ ճյուղային այսպես կոչված սեկտորալ համագործակցությանը, ինչպես նաեւ Հայաստանի ներքին կյանքին եւ տարածաշրջանային զարգացումներին վերաբերվող հարցերի շուրջ:\nԵս վերահաստատեցի օրենքի գերակայության եւ ժողովրդավարության ամրապնդման, ինչպես նաեւ կոռուպցիայի դեմ պայքարի Հայաստանի իշխանությունների որդեգրած հանձնառությունը: Հանդիպման ընթացքում ես նաեւ խոսեցի Հայաստանում իրականացվող բարեփոխումների մասին՝ հիշատակելով անկախ դատաիրավական համակարգ կառուցելու ուղղությամբ մեր ներկայիս գործադրած ջանքերը:\nԸնդգծեցի, որ այդ առումով Հայաստանը մեծապես կարեւորում է եվրոպական հաստատությունների, այդ թվում ԵՄ աջակցությունը եւ հայտնում իր երախտագիտությունը ցուցաբերվող օժանդակության եւ գաղափարական զորակցության համար:\nԸնդգծեցի ԵՄ անդամ պետությունների հետ համագործակցության ընդլայնման վերաբերյալ Հայաստանի իշխանությունների քաղաքական հանձնառությունը:Երկուստեք նշվեց Հայաստան-ԵՄ համապարփակ եւ ընդլայնված գործընկերության մասին պայմանագրի մեծ նշանակությունը եւ եվրոպական երկրների կողմից այն շուտափույթ վավերացնելու կարեւորությունը: Տվյալ պայմանագիրը մի գործիք է, որի իրականացումը նպաստելու է ոչ միայն Հայաստան-ԵՄ հարաբերությունների զարգացմանը այլ նաեւ օգնելու է Հայաստանի իշխանությունների բարեփոխումների օրակարգի իրականացմանը:\nԱյս առումով ես ցանկանում եմ տեղեկացնել, որ Հայաստանի կառավարության գերատեսչությունները եվրամիության համապատասխան մարմինների հետ համագործակցությամբ մշակել են համապարփակ եւ ընդլայնված գործընկերության մասին պայմանագրի իրականացման ճանապարհային քարտեզը: Այն իմ կողմից հաստատվել է հունիսի 1-ին պայմանագրի ժամանակավոր կիրառման սկզբից ուղիղ 1 տարի անց: Հունիսի 13-ին պայմանագիրը արժանացավ նաեւ Հայաստան-ԵՄ գործընկերության խորհրդի երկրորդ հանդիպման հավանությանը:\nՄենք անդրադարձանք նաեւ Հայաստան-Եվրամիություն մուտքի արտոնագրերի ազատականացման վերաբերյալ երկխոսություն սկսելու խնդրին: Իմ կողմից նշվեց Հայաստանի շահագրգռվածություն այս հարցում՝ հատկապես միջանձնային շփումների ընդլայնման անհրաժեշտության տեսանկյունից:\nԵս դիմեցի նախագահ Տուսկին՝ Եվրամիության անդամ պետություններին այս ուղերձը փոխանցելու խնդրանքով: Անդրադարձ եղավ նաեւ արեւելյան գործընկերությանը, որն այս տարվա մայիսին նշեց իր հիմնադրման 10-րդ տարեդարձը:\nՄենք զրուցեցինք նաեւ տարածաշրջանային խնդիրների մասին: Երախտագիտություն հայտնեցի ԵՄ կողմից Լեռնային Ղարաբաղի հակամարտության կարգավորման հարցում հավասարակշռված դիրքորոշում ցուցաբերելու եւ ԵԱՀԿ Մինսկի խմբի համանախագահների դիրքորոշումը աներկբայորեն պաշտպանելու համար:\nՀամոզվածություն հայտնեցի ԵՄ այս կեցվածքի շարունակականության հարցում: Ավարտելով խոսքս ցանկանում եմ նախագահ Տուսկին վերստին շնորհակալություն հայտնել՝ արդյունավետ համագործակցության համար:\nՕգտվելով առիթից ցանկանում եմ մեր բոլորի անունից հաջողություն եւ նորանոր ձեռքբերումներ մաղթել նրան՝ ապագա գործունեության մեջ»,- եզրափակեց վարչապետը:\n"
}