{
    "title": "Դատավոր Արսեն Նիկողոսյանի և ընտանիքի անդամների նկատմամբ սպառնալիքների փաստով քրեական գործի հարուցումը մերժվել է |hetq.am|",
    "text": "hetq.am: Վերաքննիչ քրեական դատարանի դատավոր Արսեն Նիկողոսյանի և վերջինիս ընտանիքի անդամների նկատմամբ սպառնալիքներ հնչեցնելու դեպքի առթիվ նախապատրաստվող նյութերով քրեական գործի հարուցումը մերժվել է։ «Հետք»-ի հարցին ի պատասխան ոստիկանության լրատվական ծառայությունից հայտնում են, որ հարուցումը մերժվել է Քրեական դատավարության օրենսգրքի 35-րդ հոդվածի 1-ին մասի 2-րդ կետով՝ արարքում հանցակազմի բացակայությունը։\nՀիշեցնենք, որ դատավոր Արսեն Նիկողոսյանը հունիսի 18-ին մասնակի բավարարել է Հայաստանի երկրորդ նախագահ Ռոբերտ Քոչարյանի պաշտպանների բողոքն ու որոշել նրան ազատ արձակել 2 մլրդ դրամ գրավի դիմաց։\nԲԴԽ-ից ստացված դիմումի հիման վրա ոստիկանությունը սկսել էր ապահովել դատավոր Նիկողոսյանի անվտանգությունը, նրա և ընտանիքի անդամների նկատմամբ սպառնալիքներ հնչեցնելու դեպքի առթիվ նյութեր են նախապատրաստվել, ոստիկանությունը հայտնել է, որ պարզվել է Նիկողոսյանի նկատմամբ ապառնալիքներ հնչեցրած անձի ինքնությունը, սակայն, քրեական գործի հարուցումը, փաստորեն, մերժվել է։\nՈստիկանությունից հրաժարվեցին հայտնել՝ այժմ  շարունակո՞ւմ են ապահովել դատավորի անվտանգությունը, թե՞ ոչ։ Բարձրագույն դատական խորհրդի մամուլի և հասարակայնության հետ կապերի վարչության պետ Արման Խաչատրյանը մեր հարցին ի պատասխան ասաց, որ դատավոր Արսեն Նիկողոսյանի անվտանգությունն ապահովվել է և շարունակում է ապահովվել։\nՄեր հարցին՝ դատավորն այժմ թիկնապահների ուղեկցությամբ է շրջում, Խաչատրյանը պատասխանեց՝ «անվտանգությունն իրականացվում է «ոչ Ձեր պատկերացրած ձևով, իսկ թե ինչ ձևով, հրապարակման ենթակա չէ»։Ավելի մանրամասն՝ hetq.am-ում։\n"
}