{
    "title": "Red Balloon Challenge․ Թուրքիայի ագրեսիան տարածաշրջանային խնդիր է․ փուչիկն ուռել ու իսկական պատուհաս է դարձել",
    "text": "Արցախա-ադրբեջանական պատերազմի 21-րդ օրը  համացանցում սկսվեց, հետագայում մեծ թափ առավ Red Balloon Challenge նախաձեռնությունը․ վերցնում ենք կարմիր փուչիկ, պայթեցնում այն, տեսանկարահանում եւ տեղադրում սոցիալական ցանցերում՝ #redballoonchallenge հեշթեգով։\nRed balloon-ը լի է Թուրքիայի ագրեսիայով ու բռնությամբ, այն պայթեցնելով՝ աշխարհին կոչ է արվում դադարեցնել Թուրքիայի ահաբեկչական գործունեությունը, բռնությունները ու պատժամիջոցներ կիրառել Թուրքիայի նկատմամբ։\nՄարտահրավերի նախաձեռնողներից Մերի Բաբոյանն Infocom-ի հետ զրույցում ասաց, որ գաղափարը ամբողջ աշխարհի ուշադրությունը պատերազմի վրա հրավիրելն ու աշխարհի աջակցությունը ստանալն է։\nԻսկ թե ինչու է ընտրվել հենց կարմիր փուչիկը, մեր զրուցակիցն ասաց, որ այն խորհրդանշում է Թուրքիան․\n«Ամբողջ աշխարհն արդեն ընդունել է, որ այն, ինչ հիմա կատարվում է Արցախում, ոչ միայն Ադրբեջանի նախաձեռնությամբ է, այլեւ Թուրքիայի»,- շեշտեց նախաձեռնության համահեղինակը՝ հավելելով, որ սա տարածաշրջանային խնդիր է, եւ փուչիկն ուռել ու իսկական պատուհաս է դարձել։\nՄարտահրավերն ի սկզբանե նպատակ է ունեցել ոչ միայն լոկալ, այլեւ միջազգային տարածում ունենալ․\n«Քանի որ թիրախը ոչ միայն Հայաստանն է, այլեւ արտասահմանը, տարածման շնորհիվ 500 մասնակիցների մեջ կան մարդիկ նաեւ ԱՄՆ-ից, Գերմանիայից, Իտալիայից, Չինաստանից, Ռուսաստանի Դաշնությունից»։\nՈւ թեեւ հիմա ֆեյսբուքյան եւ ինստագրամյան տիրույթներում մարտահրավերն առավել ակտիվ է տարածվում, քան թվիթերում, սակայն Բաբոյանը շեշտեց, որ համաշխարհային առավել լայն տարածման եւ միջազգային հանրությանը ներգրավելու համար այդ հարթակը եւս կթիրախավորվի։ \nՍեդա Առաքելյան\n"
}