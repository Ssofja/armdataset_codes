{
    "title": "Վրաստանի ընդդիմադիր «Եվրոպական Վրաստանն» ու ՄԱՇ-ը շարունակում են բոյկոտը խորհրդարանում |aliq.ge|",
    "text": "aliq.ge: Վրաստանի ընդդիմադիր «Եվրոպական Վրաստան» և «Միացյալ ազգային շարժում» կուսակցությունների պատգամավորները շարունակում են բոյկոտել խորհրդարանի նիստերը։\nԵրկու կուսակցությունների ներկայացուցիչներն էլ հայտարարում են, որ բոյկոտի ռեժիմը կշարունակեն նաև հետագա նիստերի ընթացքում, գարնանային նստաշրջանին ևս: Նրանց խոսքով բոյկոտը կշարունակվի այնքան, մինչև նրանց պահանջը՝ կապված ընտրական համակարգի հետ, չբավարարվի:\nԸնդդիմադիր կուսակցությունները բոյկոտ են հայտարարել համամասնական ընտրակարգին անցնելու պահանջով:\nԱշնանը, երբ խորհրդարանական մեծամասնության որոշ պատգամավորներ տապալեցին սահմանադրական փոփոխությունների մասին նախագիծը, ինչը ենթադրում էր 2020 թվականից անցում խորհրդարանական ընտրությունների համամասնական համակարգին, ընդդիմության և քաղաքացիական ակտիվիստների բողոքի մեծ ալիք սկսվեց:\nԱվելի քան 20 ընդդիմադիր ուժ միավորվելով՝ պահանջում է արտահերթ խորհրդարանական ընտրություններ համամասնական համակարգով կամ գերմանական մոդելով:\nԲողոքի շրջանակներում ցուցարարները մի քանի անգամ արգելափակել էին խորհրդարանի բոլոր մուտքերը, ինչն ավարտվել էր հատուկջոկատայինների մասնակցությամբ ցույցերը ցրելու գործընթացով:\nԴիվանագիտական կորպուսի միջամտությամբ արդեն մի քանի անգամ հանդիպումներ են անցկացվել ընդդիմության և իշխող կուսակցության միջև, սակայն կողմերն ընդհանուր հայտարարի մինչ օրս չեն եկել:\n"
}