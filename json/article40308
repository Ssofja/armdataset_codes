{
    "title": "The Guardian-ն անդրադարձել է ԼՂ պատերազմի ընթացքում ադրբեջանցի զինծառայողների վայրագություններին\r\n\r\n |armenpress.am|",
    "text": "armenpress.am: Լեռնային Ղարաբաղի պատերազմի ընթացքում ադրբեջանցի զինվորների կողմից գլխատված արցախցի տղամարդկանցից երկուսը նույնականացվել են: Այս մասին ծավալուն հոդված է հրապարակել հեղինակավոր The Guardian լրատվամիջոցը:\nՀոդվածագիրը նշում է, որ Լեռնային Ղարաբաղի Մադաթաշեն գյուղի երկու բնակիչներ համացանցում տարածվող տեսանյութերից մեկում ճանաչել են գլխատվող 69-ամյա Գենադի Պետրոսյանին, որը Արցախ է տեղափոխվել 1980-ականների վերջին, Ադրբեջանի Սումգայիթ քաղաքից:\n«Ես հստակ տեսել եմ նրա դեմքը և ճանաչել, դա նա էր»,- լրատվամիջոցի հետ զրույցում ասել է գյուղի դպրոցի տնօրեն Գայանե Պետրոսյանը:\nԳյուղի բնակիչ Էդուարդ Հայրապետյանը նշել է, որ Պետրոսյանին ճանաչել է ավելի քան 30 տարի: Վերջին անգամ Պետրոսյանը նրան զանգահարել է հոկտեմբերի 28-ին և հայտնել, որ գյուղում ադրբեջանական ուժեր կան:\n«Մի քանի շաբաթ լռությունից հետո հայտնվեց այդ տեսանյութը: Ես տարա նրան գյուղից, և շատ եմ ցավում, որ նա հետո վերադարձավ ու այդ դեպքը տեղի ունեցավ: Ես չեմ կարողանում գտնել իմ տեղը»,- ասել է Հայրապետյանը:\nԼեռնային Ղարաբաղի մեկ այլ` Ազոխ գյուղի երեք բնակիչներ մեկ այլ տեսանյութում ճանաչել են գլխատվող 82-ամյա Յուրի Ասրյանին, որը հոկտեմբերի 20-ին հրաժարվել էր լքել գյուղը:\n«Նա քիչ էր շփում ուրիշների հետ, նա ուղղակի հրաժարվեց հեռանալ»,- The Guardian-ի հետ զրույցում ասել է գյուղի նախկին ղեկավար Գեորգի Ավեսյանը:\n"
}