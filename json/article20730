{
    "title": "Բասկետբոլիստ Ռուդի Գոբերի մոտ կորոնավիրուս է հայտնաբերվել. NBA-ը դադարեցրել է կանոնավոր առաջնությունը |hetq.am|",
    "text": "hetq.am: Բասկետբոլի ազգային ասոցիացիայի (National Basketball Association - NBA) «Յուտա Ջազ» (Utah Jazz) ակումբի կենտրոնական Ռուդի Գոբերի կորոնավիրուսի թեստը դրական արդյունք է ունեցել:\nՖրանսիացի խաղացողը թեստը հանձնել էր «Օկլահոմա Սիթի Թանդեր»-ի հետ արտագնա խաղից առաջ: Այն բանից հետո, երբ ստացվել են Գոբերի թեստի արդյունքները, NBA-ը հայտարարություն է տարածել՝ նշելով, որ կանոնավոր առաջնության խաղերը անժամկետ հետաձգվում են:\n«NBA-ի կօգտագործի այդ ընդմիջումը՝ հետագա քայլերը որոշելու համար»,- ասվել է հաղորդագրության մեջ: Միևնույն ժամանակ NBA-ը թիմերի մարզումների սահմանափակում չի մտցրել:\nՌուդի Գոբերի թիմը՝ «Յուտա Ջազ»-ը, նույնպես հայտարարություն է տարածել՝ մանրամասներ հայտնելով բասկետբոլիստի հանձնած թեստից.\n«Այսօր առավոտյան «Յուտա Ջազ»-ի խաղացողներից մեկը գրիպի և վերին շնչառական ուղիների վարակների թեստ է հանձնել, որոնք բացասական արդյունք են ունեցել: Այնուամենայնիվ, NBA-ի և Օկլահոմայի բժիշկների հետ խորհրդատվությունից հետո որոշում կայացվեց, որ խաղացողը պետք է կորոնավիրուսի թեստ հանձնի: Թեստի դրական արդյունքը մեր տրամադրության տակ հայտնվեց «Օկլահոմա»-ի դեմ խաղից առաջ, ինչի մասին մենք անմիջապես տեղեկացրել ենք լիգային: NBA-ի ղեկավարությունը որոշում ընդունեց չեղարկել խաղը»,- նշվում է Սոլթ Լեյք Սիթին ներկայացնող ակումբի հաղորդագրությունում:\n«Յուտա Ջազ» - «Օկլահոմա Սիթի Թանդեր» հանդիպումը պետք է կայանար Օկլահոմայի «Չեսըփիք Էներջի» մարզադաշտում: ESPN-ի լրագրող Էդրիան Վոյնարովսկին տեղեկացրել էր, որ թեստի դրական արդյունքների մասին իմանալուց հետո խաղացողների համար հենց մարզադաշտում կարանտին էր սահմանվել: Սակայն դրանից քիչ անց մեկ այլ ինսայդեր Ռոյս Յանգը հայտնեց, որ բասկետբոլիստները էվակուացվել են մարզադաշտից: \n«Յուտա»-ի խաղացողները չեն կարող մեկնել Սոլթ Լեյք Սիթի, նրանց համար կարանտին կսահմանվի Օկլահոմայում:\nESPN-ի հաղորդմամբ՝ NBA-ը խնդրել է «Քլիվլենդ Քավալերս», «Բոստոն Սելթիքս», «Նյու Յորք Նիքս», «Դետրոյթ Փիստոնս» և «Տորոնտո Ռեպտորս» ակումբներին ինքնամեկուսացվել, քանի որ վերջին 10 օրերի ընթացքում «Յուտա Ջազ»-ը հենց այդ թիմերի դեմ է խաղացել: Ընդհանուր առմամբ Ռուդի Գոբերը խաղադաշտում հանդիպել է 34 տարբեր խաղացողների: \nԱռավել մանրամասն՝ hetq.am-ում\n"
}