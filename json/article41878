{
    "title": "Եվրամիությունը կոչ է արել Թուրքիային դադարեցնել միջամտությունը ղարաբաղյան հակամարտությանը |azatutyun.am|",
    "text": "azatutyun.am: Եվրամիությունը կոչ է արել Թուրքիային դադարեցնել միջամտությունը Լեռնային Ղարաբաղի հակամարտությանը և կառուցողական դեր ստանձնել՝ լարվածության թուլացման համար, հայտարարել է Եվրոպական խորհդրի նախագահ Շառլ Միշելը՝ ամփոփելով անդամ երկրների նախագահների երեկվա գագաթնաժողովը։\nՖրանսիայի նախագահն այդ հանդիպումից հետո հայտարարել էր, թե Փարիզը ստույգ տեղեկություններ ունի, որ Թուրքիան ջիհադիստ վարձկանների է ուղարկում Ադրբեջան։ Պատասխանելով այս մասին լրագրողների հարցին՝ Եվրոպական խորհրդի ղեկավարն ասել է. - «Այո, մենք ուզում ենք, որ վերջ տրվի արտաքին միջամտությանը, դա է՛լ ավելի է բարդացնում իրավիճակը»։\nԳագաթնաժողովի ավարտին ԵՄ երկրները նաև հայտարարություն են ընդունել, որով վերստին կոչ են արել կողմերին անհապաղ դադարեցնբել ռազմական գործողությունները և վերսկսել բանակցությունները՝ հակամարտության խաղաղ և տևական կարգավորումը գտնելու համար։\n«Այս հակամարտությունը չունի ռազմական լուծում, չի կարող լինել նաև արտաքին միջամտություն», - հայտարարել է Եվրամիությունը՝ աջակցություն հայտնելով ԵԱՀԿ Մինսկի խմբին։\n"
}