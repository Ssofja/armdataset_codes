{
    "title": "Կոմունիկացիաների բացման համատեքստում Հայաստանի որևէ սուվերեն տարածքում կարգավիճակի փոփոխությունը կատարելապես բացառում ենք. Փաշինյան |1lurer.am|",
    "text": "1lurer.am: «Քաղաքացիական պայմանագիր» կուսակցության հանրահավաքի ընթացքում ՀՀ վարչապետի պաշտոնակատար, ՔՊ նախընտրական ցուցակը գլխավորող Նիկոլ Փաշինյանն անդրադարձավ տնտեսության զարգացման տեսլականին, ինչպես նաև տնտեսական կոմունիկացիաների ապաշրջափակման թեմային:\n«Տնտեսության մասին մեր ռազմավարական պատկերացումը հետևյալն է. այն պետք է լինի գիտելիքահեն՝ սկսած գյուղատնտեսությունից, շարունակած արտահանմամբ և առևտրով: Պետք է հենվի մինչ այժմ գոյություն ունեցած և նոր ի հայտ եկած ու եկող գիտելիքի, հմտության, իմացության վրա, որի կուլմինացիան պետք է դառնան արդյունավետությունը և աշխատանքի արտադրողականության բարձրացումը»,- ասաց Փաշինյանը:\nՓաշինյանը նշեց, որ առաջիկա 5 տարիներին ծրագրում են կառուցել 2600 կմ ճանապարհ, սկսել կամ ավարտին հասցնել 15 նոր ջրամբարների կառուցումը, ապահովել ՀՀ երկաթուղային հաղորդակցությունը Ռուսաստանի, Իրանի ու այդպիսով՝ ամբողջ աշխարհի հետ:  \n«Այս համատեքստում մեր կառավարությունը չի քննարկել, չի քննարկում և չի քննարկելու միջանցքային որևէ տրամաբանություն: Կոմունիկացիների բացման համատեքստում Հայաստանի որևէ սուվերեն տարածքում կարգավիճակի փոփոխությունը կատարելապես բացառում ենք: Ադրբեջանի և Թուրքիայի կողմից հնչող հայտարարությունները Հայաստանի տարածքով միջանցք ստանալու մասին այլ բան, քան աբսուրդ, դժվար է անվանել»,- ասաց Նիկոլ Փաշինյանը:\nՆրա խոսքով՝ տարածաշրջանի տնտեսական կոմունիկացիաները պետք է ապաշրջափակվեն, և երկրները կստանան հավասարաչափ և համաչափ հնարավորություններ, այնպես, ինչպես նկարագրված է Մոսկվայի՝ 2021 թվականի հունվարի 11-ի հայտարարության մեջ:\n«Հայաստանը տրամադրված է հետևողականորեն առաջ շարժվել՝ այս հայտարարության դրույթները կյանքի կոչելու համար: Սա ռազմավարական նվաճում կլինի ոչ միայն Հայաստանի, այլև ողջ տարածաշրջանի համար՝ լայն դռներ բացելով խաղաղության, կայունության և երկարատև զարգացման համար»,- հավելեց Փաշինյանը:\n"
}