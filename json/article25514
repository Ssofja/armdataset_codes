{
    "title": "Եկամտահարկի համահարթ դրույքաչափ սահմանելը հակասում է սերունդների միջև հանրային համերաշխության ապահովմանը․ ՀՅԴ",
    "text": "ՀՅԴ ԳՄ-ն հայտարարություն է տարածել եկամտային հարկի դրույքաչափերի նախատեսվող համահարթեցման մասին:\nՀայտարարությունում ասվում է.\n«Հայաստանի կառավարությունը Ազգային ժողով է ներկայացրել Հարկային օրենսգրքում փոփոխություններ եւ լրացումներ կատարելու մասին օրինագիծ, որով առաջարկվում է եկամտային հարկի պրոգրեսիվ դրույքաչափերի հարկման համակարգը փոխարինել համահարթ (մեկ միասնական) դրույքաչափով:\nԱռաջարկությունը հակասում է սոցիալական շուկայական տնտեսական կարգ ունենալու, սերունդների միջեւ հանրային համերաշխության ապահովման, սոցիալական պետության սահմանադրական պահանջներին:\nԱյն հակասում է նաեւ երկրի առաջ ծառացած աղքատությունը հաղթահարելու, աշխատանքը խրախուսելու, արժանապատիվ վարձատրության համակարգ ներդնելու՝ կառավարության կողմից տրված խոստումներին:\nՀամահարթ եկամտահարկի ներդրմանը դեմ են արտահայտվում հանրության մասնագիտական եւ երիտասարդական լայն շրջանակներ, ձեւավորվել է «Ահազանգ» հասարակական երիտասարդական շարժում՝ ընդդեմ համահարթ եկամտահարկի:\nԱրժեւորելով եւ քաջալերելով դեմ արտահայտվողների վճռականությունը՝ ՀՅԴ Հայաստանի Գերագույն մարմինը անընդունելի է համարում կառավարության ներկայացրած առաջարկությունը, պահանջում է հրաժարվել դրանից:\nՀրապարակելով ՀՅԴ մասնագիտական ոլորտային հանձնախմբերի գրասենյակի կողմից ներկայացվող տեսակետը՝ ՀՅԴ Հայաստանի Գերագույն մարմինը բոլոր շահագրգիռ կողմերին առաջարկում է համատեղ քննարկել դրանով ներկայացվող այլընտրանքային լուծումները:\n"
}