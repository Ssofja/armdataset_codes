{
    "title": "«Միջերկրական ծովի արևելյան հատվածում Թուրքիայի գործողությունները խախտում են մեր ինքնիշխան իրավունքները». Եգիպտոսի ԱԳՆ |tert.am|",
    "text": "tert.am: Եգիպտոսի արտգործնախարարությունն օգոստոսի 2-ին հայտարարություն է տարածել` անդրադառնալով Թուրքիայի կողմից Միջերկրական ծովի արևելյան հատվածում հորատման աշխատանքների շրջանակում ծրագրված սեյսմիկ հետազոտություններին:\nՀայտարարության մեջ, մասնավորապես, ասվում է, որ Թուրքիայի նման գործողությունները խախտում են Կահիրեի ինքնիշխան իրավունքները: Այս մասին գրում է Gazete Karınca պարբերականը:\n«Թուրքիան իր սեյսմիկ հետազոտություններով խախտում է Եգիպտոսի բացառիկ տնտեսական գոտին և Կահիրեի ինքնիշխան իրավունքները»,-ասված է հայտարարության մեջ:\nՆախորդ ամիս Եգիպտոսի ԱԳՆ-ի տարածած ևս մի հայտարարության մեջ ասված էր, որ «Թուրքիայի նավերը խախտել են Եգիպտոսի ջրային սահմանը»: Եգիպտական կողմը Թուրքիայի քայլերը բնորոշում է որպես «հարձակում»:\nՍեյսմիկ հետազոտությունները գազի հետախուզման նախապատրաստական աշխատանքներից մեկն է:\nԹուրքիայի հարաբերությունները Միջերկրական ծովի արևելյան հատվածի պետությունների հետ սրվել է իր կողմից այս երկրների ջրային տարածքներում հորատման աշխատանքներ սկսելուց հետո:\n"
}