{
    "title": "ՀՅԴ Երևանի քաղաքային կոմիտեի հայտարարությունը սրճարանների ապամոնտաժման մասին",
    "text": "(c) Նարեկ Ալեքսանյան\nՀՅԴ Երեւանի քաղաքային կոմիտեն մտահոգություն է հայտնել այս օրերին Երևանի քաղաքապետարանի կողմից իրականացվող գործողությունների կապակցությամբ: ՀՅԴ Երևանի քաղաքային կոմիտեի տարածած մամուլի հաղորդագրության մեջ ասվում է.\n«Մենք կողմ ենք քաղաքի կենտրոնում կանաչ տարածքների վերականգնմանը, սակայն քաղաքային իշխանությունների թիրախավորված շտապողականությունը եւ դիվիդենդներ շահելու բացահայտ պոպուլիստական քայլերը՝ կանաչ տարածքների վերականգնման քողի տակ, մեզ անհանգստացնում են։\nԳնահատելի կլիներ, եթե քաղաքային իշխանությունները նույն ջանասիրությամբ լծվեին մեր քաղաքի բացահայտորեն ավելի կարեւոր խնդիրների լուծմանը, ինչպես օրինակ՝ տրանսպորտային համակարգը, վերելակաշինությունը, աղբահանությունը եւ այլ առաջնային խնդիրներ։\nՀինգ ամիսների ընթացքում իրենց իսկ ծրագրի մեջ նշված դրույթներից եւ ոչ մեկի իրագործման համար քայլեր չեն արվել։ Ավելին՝ շարունակվում են նախկինից եկած հոռի երեւույթները, ինչպես օրինակ Երևանի պատմական տեսքին մաս կազմող շինությունների ոչնչացումը։ Շատ ավելի կենսական է կանաչապատումը սկսել Նորքի անտառներից, քաղաքի ծայրամասերում գտնվող բազմաթիվ զբոսայգիներից, շենքերի բակերից, որոնք ապօրինի կառուցված ավտոտնակներով վերածվել են ավտոկայանատեղիների եւ դարձել վտանգավոր քաղաքացիների եւ հատկապես երեխաների համար։\nՀՅԴ Երեւանի քաղաքային կոմիտեն պնդում է, որ Երեւանի քաղաքային իշխանությունները պարտավոր են ունենալ հստակ մարտավարություն՝ իրենց ցանկացած որոշումից կամ քայլից տուժող Երեւանի քաղաքացուն ապահովագրելու համար։ Անընդունելի է հարյուրավոր քաղաքացիների գործազրկությանը նման անլրջությամբ մոտենալը։ Ի դեպ, այդ նույն քաղաքացիների ձայներով են ընտրվել նրանք»։\nՀՅԴ Երևանի քաղաքային կոմիտե\n"
}