{
    "title": "Իրաքի արտգործնախարարությունը բողոքի նոտա է հղել Թուրքիայի ներկայացուցչին\r\n |1lurer.am|",
    "text": "1lurer.am: Իրաքի արտգործնախարարությունը երկուշաբթի Բաղդադում Թուրքիայի դիվանագիտական ​​ներկայացուցչին բողոքի նոտա է հանձնել Իրաքի հյուսիսային նահանգներում Անկարայի վերջին գործողությունների կապակցությամբ, գրում է ТАСС-ը:\nԽոսքը վերաբերում է Թուրքիայի պաշտպանության նախարարի՝ վերջերս Իրաք կատարած չհայտարարված այցին: Հուլուսի Աքարն Իրաքի տարածք է մտել առանց այդ երկրի իշխանությունների համաձայնության կամ նախնական հաստատման, ինչպես նաև Հյուսիսային Իրաքում հանդիպել է ապօրինաբար գտնվող թուրքական զորքերի հետ:  \nԻրաքի ԱԳՆ-ն նշել է, որ Բաղդադը «կտրականապես մերժում է Իրաքի ինքնիշխանության շարունակական ոտնահարումները, Թուրքիայի զինված ուժերի կողմից Իրաքի հողերի և օդային տարածքի անձեռնմխելիության խախտումները, և որ նման մոտեցումն անհամատեղելի է բարիդրացիական հարաբերությունների հետ, հակասում է միջազգային իրավունքին»:\nԱնկարան Իրաքի հյուսիսում ռազմական գործողություններ է իրականացնում Քրդական աշխատավորական կուսակցության զինյալների դեմ պայքարի պատճառաբանությամբ:\n"
}