{
    "title": "Նավթ արտահանողները երկարաձգել են արդյունահանման կրճատումը |azatutyun.am|",
    "text": "azatutyun.am: Նավթ արտահանող երկրների միությունը՝ OPEC-ը, և Ռուսաստանն ու նավթ արդյունահանող մի շարք այլ երկրներ համաձայեցրել են արդյունահանման կրճատումը ևս մեկ ամսով երկարաձգելու հարցը:\nՆավթ արտահանող երկրները ցանկանում են հումքի արդյունահանումը կրճատելով զսպել միջազգային շուկաներում նավթի գնանկումը:\nՀամաձայնության եկած երկրներն ընդհանուր հաշվով օրական 9 միլիոն 700 հազար բարելով են կրճատելու նավթի արդյունահանումը:\nԿորոնավիրուսի համավարակի պայմաններում նավթի գինը միջազգային շուկաներում աննախադեպ անկում է գրանցել, սակայն արդյունահանումը կրճատելուց հետո որոշ չափով վերականգնվել է: Այս օրերին մեկ բարելի գինը կազմում է մոտ 40 դոլար:\nԵնթադրվում է, որ աշխարհում կարանտինի սահմանափակումների վերացումից հետո կգրանցվի նավթի ավելի մեծ պահանջարկ և գնաճ:\n"
}