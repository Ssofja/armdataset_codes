{
    "title": "Պետք է մտածենք ոչ թե պետական պարտքը նվազեցնելու, այլ ՀՆԱ-ն աճեցնելու մասին. ֆինանսների նախարար |1lurer.am|",
    "text": "1lurer.am: Տարօրինակ կլինի, եթե ֆինանսների նախարարը մտահոգված չլինի պետական պարտքի ավելացմամբ: Մենք մշտապես մոնիթորինգի ենք ենթարկում պարտքի զարգացումները և ռիսկերը: Այդ մասին լրագրողների հետ զրույցում ասաց ֆինանսների նախարար Ատոմ Ջանջուղազյանը՝ անդրադառնալով պետական պարտք-ՀՆԱ հարաբերությանն ու 750 մլն դոլարի պարտատոմսերի թողարկմանը: \nՆախարարի խոսքով՝ 2021-ի բյուջեի նախագծով արդեն իսկ նախատեսված էր դեֆիցիտի ֆինանսավորում՝ միջազգային շուկայից 500 մլն դոլարի պարտատոմս ներգրավելու ճանապարհով: Ջանջուղազյանը նշեց, որ գումարները ծախսվելու են բյուջեով նախատեսված ուղղություններով: \nՆա տեղեկացրեց, որ իրենց գնահատմամբ՝ այս տարվա ավարտին կառավարության պարտքը կկազմի 66.3 տոկոս, այսինքն՝ կմոտենա 8.5 մլրդ դոլարի, պետական պարտքը՝ 70 տոկոսի՝ 8.9 մլրդ դոլարի: Սակայն, ըստ նախարարի, կարևոր գործոնը փոխարժույթն է, ուստի հստակ գնահատական տալ՝ որքան կկազմի պարտքը տարեվերջին, դժվար է:  \n«Պարտքի յուրաքանչյուր շեմ իր ռիսկն ունի: Զարգացող երկրներում 70-ից բարձր պարտք-ՀՆԱ սցենարը համարվում է բարձր ռիսկայնության, եթե բացակայում է պարտքի հետվերադարձի տեսլականը: Իհարկե պետք է ջանք գործադրենք վերադառնալու ավելի ցածր շեմի, նաև պետք է մտածենք ոչ թե պարտքը նվազեցնելու, այլ ՀՆԱ-ն աճեցնելու մասին, դա մեր ծրագրերի մաս է»,- ընդգծեց ֆինանսների նախարարը:\nԱնդրադառնալով գարնանը թոշակների և նպաստների հնարավոր չվճարման մասին որոշ կանխատեսումներին՝ Ջանջուղազյանն ասաց, որ նման սպասումները հիմնավոր չեն: «Նման խնդիր չի առաջանա, մենք գտնվում ենք համեմատաբար կայուն վիճակում, իրականացվող քաղաքականությունը մակրո իմաստով գնահատվում է կայուն, դա ոչ միայն մեր, նաև արտաքին ներդրողի գնահատականն է»,- նշեց նա: \nՆախարարը հայտնեց, որ այս ամսվա վերջին կունենանք 2020-ի տնտեսական ցուցանիշների վերաբերյալ առաջին գնահատականը: Նրա խոսքով՝ տնտեսական անկումը կկազմի 7.9 տոկոս, իսկ 2021-ի համար կանխատեսվում է 3.2 տոկոս տնտեսական աճ: «Ավելի մեծ ջանք գործադրելու դեպքում կարող ենք ավելի մեծ աճ ունենալ»,- եզրափակեց Ջանջուղազյանը:\n"
}