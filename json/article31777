{
    "title": "Կառավարությունը խոզաբույծներին կառաջարկի աջակցության նոր ծրագիր |armenpress.am|",
    "text": "armenpress.am: Կառավարությունը մարտի 26-ի նիստում կքննարկի գյուղատնտեսության, այդ թվում՝ խոզաբուծության աջակցության ծրագիր` պետության համաֆինանսավորմամբ և 0 տոկոս տոկոսադրույքով վարկավորմամբ: Այս մասին ԱԺ-ում կառավարության հետ հարց ու պատասխանի ժամանակ ասաց ՀՀ վարչապետ Նիկոլ Փաշինյանը` պատասխանելով «Լուսավոր Հայաստան» խմբակցության պատգամավոր Ռուբիկ Ստեփանյանի բարձրացրած հարցին, թե Հայաստանում կորոնավիրուսով պայմանավորված արտակարգ դրության պայմաններում խոզաբույծները հատնվել են դժվար դրության մեջ, քանի որ մսի հիմնական սպառողները` ռեստորանները, չեն գործում:\n«Մենք վաղը կառավարության նիստում ընդունելու ենք այդ թվում գյուղատնտեսությանը, բիզնեսին մեծածավալ աջակցություն ցուցաբերելու փաթեթ: Պլանավորում ենք կառավարության վաղվա նիստում 5 փաթեթ ընդունել, որոնք կապված են այս ճգնաժամային իրավիճակի հետ»,-ասաց նա:\nՓաշինյանը նշեց, որ խոզաբուծության համար էլ ծրագրում ավելացրել են նոր կետ: Դրվել է վարկային կոմպոնենտ: «Բայց այնպես ենք արել, որ 0 տոկոսով լինի: Այսինքն՝ խոզաբուծության ոլորտին պարտքով փող ենք տալիս»,-ասաց Փաշինյանն ու վստահեցրեց, որ խոզաբուծության համար առաջարկելու են 0 տոկոսով վարկ` ընդ որում կառավարության համաֆինանսավորմամբ:\nՆա նկատեց` շատ երկրներ առաջնորդվում են փող բաժանելու տրամաբանությամբ: ՀՀ կառավարության  համար այն ընդունելի չէ: «Մենք ասում ենք, որ  մենք պետք է  օգնենք հասցեական և պետք է օգնենք այն ընկերություններին, որոնք պատրաստ են ընդունել մարտահրավերը` մրցունակ լինելու հետկորոնավիրուսային ժամանակում կամ հենց կորոնավիրուսին զուգընթաց»,-ասաց նա:\n"
}