{
    "title": "Բաքուն կրկին մտահոգություն է հայտնում Ռուսաստանից Հայաստանին մատակարարվող զինամթերքի առնչությամբ |azatutyun.am|",
    "text": "azatutyun.am: Ադրբեջանը կրկին պաշտոնապես մտահոգություն է հայտնում Ռուսաստանից Հայաստանին մատակարարվող զինամթերքի առնչությամբ։\n«Մենք դեռևս սպառիչ պատասխան չենք ստացել ռուսական կողմից», - այսօր Բաքվում հայտարարել է նախագահ Ալիևի օգնական Հիքմեթ Հաջիևը, հիշեցնելով, որ Իլհամ Ալիևը վերջերս անձամբ էր այս հարցը բարձրացրել Ռուսաստանի նախագահ Վլաիդիմիր Պուտինի հետ հեռախոսազրույցի ժամանակ։\n«Մենք բացատրություններ ենք ակնկալում՝ ինչո՞ւ է Ռուսաստանը շարունակում ինտենսիվ զինել Հայաստանը», - հայտարարել է Ադրբեջանի նախագահի խորհրդականը։\nՇաբաթներ առաջ Իլհամ Ալիևը Պուտինի հետ զրույցում դժգոհել էր, թե հուլիսին հայ-ադրբեջանական սահմանին տեղի ունեցած մարտերից հետո Ռուսաստանը շուրջ 400 տոննա ռազմամթերք է ուղարկել Հայաստան։\nՀեռախոսազրույցից հետո Մոսկվան Բաքու էր գործուղել պաշտպանության նախարար Սերգեյ Շոյգուին, ով հավաստիացրել էր, թե Ռուսաստանն ընդամենը Գյումրիում տեղակայված բազայում «սոցիալական օբյեկտների շինարարություն է իրականացնում»։\n"
}