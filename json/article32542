{
    "title": "ԱԺ-ում քննարկվում է պատգամավորների` դատապարտյալներին ու կալանավորված անձանց անարգել տեսակցելու նախագիծը |hetq.am|",
    "text": "hetq.am: Խորհրդարանում երկրորդ ընթերցմամբ քննարկվում է «Լուսավոր Հայաստան» խմբակցության ներկայացրած «Ձերբակալված և կալանավորված անձանց պահելու մասին» օրենքում փոփոխություն կատարելու առաջարկը: Նախագծի հեղինակ Տարոն Սիմոնյանն ասաց, որ այս նախագիծը մի քանի տարիների պատմություն ունի, քանի որ տարիներ շարունակ ընդդիմադիր պատգամավորների մուտքը ՔԿՀ-ներ խոչընդոտվել է, մասնավորապես պատգամավորները չեն կարողացել տեսակցել դատապարտյալներին կամ կալանավորված անձանց:\nՍիմոնյանի խոսքով` օրենսդրությունն այնպիսին է, որ պատգամավորների մուտքն ու ելքը ՔԿՀ-ների թույլատրվում է, սակայն դա չի ենթադրում տեսակցություն, ուստի առաջարկում են օրենքով ամրագրել նաև տեսակցելու դրույթը:\nՉնայած հանձնաժողովը չէր ստացել գլխադասային հանձնաժողովի դրական եզրակացությունը, սակայն ընդգրկվել էր լիագումար նիստերի օրակարգում, առաջին ընթերցմամբ ընդունվել` պայմանով, որ առաջինից երկրորդ ընթերցում նախագծի հեղինակը աշխատանքներ կտանի կառավարության հետ, և վիճելի դրույթները կհստակեցվեն:\nԱրդարադատության փոխնախարար Սրբուհի Գալյանի խոսքով` պատգամավորները իրավունք ունեն տեսակցել այն դատապարտյալին կամ կալանավորին, ում վերաբերյալ տեսակցության արգելք չկա: Ինչ վերաբերում է այն դեպքերին, երբ կա տեսակցությունների սահմանափակում, ապա կառավարությունն առաջարկել է նման դեպքերում պատգամավորները դիմեն վարույթ իրականացնող մարմնին և նրանից ստանան տեսակցության թույլտվություն կամ մերժում: Մերժումը, սակայն, պետք է հիմնավորված լինի:\nԳալյանի խոսքով` նման առաջարկով են հանդես եկել, քանի որ նախագծի հեղինակն ի սկզբանե նշում էր, որ տեսակցություն ասելով հասկանում են ոչ թե կարճաժամկետ տեսակցությունը, այլ շփում, հանդիպումը, ուստի առաջարկ է եղել, որ տեսակցության արգելք ունեցող դատապարտյալին հնարավոր լինի հանդիպել, հարց ուղղել, սակայն վարչակազմի ներկայությամբ: Նախագիծը հեղինակը, սակայն, մերժել է կառավարության առաջարկը:\nԱրդարադատության փոխնախարարը կոչ արեց դեմ քվեարկել նախագծին, քանի որ այն որևէ շահ չի սպասարկում:\n"
}