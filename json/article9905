{
    "title": "Գագիկ Ծառուկյանը հայտնում է, որ Նիկոլ Փաշինյանի հետ կհանդիպի\r\n |azatutyun.am|",
    "text": "azatutyun.am: Վարչապետը պետք է հրաժարական տա, որից հետո պետք է տեղի ունենան արտահերթ խորհրդարանական ընտրություններ, համոզված է «Բարգավաճ Հայաստան» կուսակցության նախագահ Գագիկ Ծառուկյանը: Ըստ նրա` ինչքան շուտ ձևավորվի նոր կառավարություն, այնքան ավելի շուտ խնդիրները կլուծվեն:\nԽոսելով տեղեկությունների մասին, թե ինքը հանդիպել է վարչապետի հետ, Ծառուկյանն ընդգծեց, որ եթե հանդիպում լիներ, այդ մասին լրատվամիջոցները կիմանային: Միաժամանակ նա հայտնեց, որ «Հայրենիքի փրկության շարժման» գործընկերների հետ է հանդիպել, կհանդիպի նաև Փաշինյանի հետ` շարունակելով. «Ինձ թվում է` շուտով հանդիպումը կլինի, և բոլորդ էլ տեղյակ կլինեք, ոչ թե պատերի տակի խոսակցություններով, թե հանդիպել են, էս- էն արել։ Էս վիճակից դուրս գալու համար անհրաժեշտ է քայլ կատարել, վայրկյան շուտ հանգուցալուծել, որ էս խնդիրները կարգավորենք:\nԻնչ վերաբերում է նախագահ Արմեն Սարգսյանի արած հրավերին` հանդիպեն վարչապետը, ՀՓՇ-ի ներկայացուցիչներն ու խորհրդարանական խմբակցությունների ղեկավարները, ապա ԲՀԿ առաջնորդն ասաց. «Նախագահը հրավերն ուղարկել է մեզ, բայց տվյալ հրավերի մեջ ծրագրային ինչ-որ պարզաբանում` ինչի մասին պետք է խոսենք, կամ ծրագիրը մի քիչ բաց չի, արտահայտված չի: Գրած է, հանդիպենք, կխոսենք: Եթե նա հարցադրումներ կդնի, կետերը կդնի, ծրագրի մեջ, որ այս հարցն է, կհանդիպենք, կքննարկենք, կասենք, բայց հենց այնպես քննարկելու, խոսելու համար ես հարկ չեմ համարում»:\nՀիշեցնենք, որ ավելի վաղ նախագահի աշխատակազմից հայտնեցին, որ հանդիպումը չի կայանա, քանի որ «Բարգավաճ Հայաստանը» և «Հայրենիքի փրկության շարժումը» հանդիպման համար առաջարկել են իրենց օրակարգն ու պայմաններ ներկայացրել:\n"
}