{
    "title": "Հարության լույսը մեզ պետք է ավելի իմաստուն դարձնի մեր գործողություններում. նախագահի ուղերձ",
    "text": "Հանրապետության նախագահ Արմեն Սարգսյանի շնորհավորական ուղերձ է հղել Քրիստոսի հրաշափառ Հարության տոնի առթիվ։\n«Սիրելի՛ հայրենակիցներ ի Հայաստան, Արցախ և Սփյուռք,\nՀիսուս Քրիստոսի հրաշափառ Հարության տոնի առթիվ շնորհավորում եմ բոլորիս։\nԶորացած Սուրբ Զատկի բերկրալի տոնի խորհուրդով և մեծ Ավետիսով՝ այսօր առավել, քան երբևէ անհրաժեշտություն ունենք համախմբվածությամբ, հավատով և մեծ նվիրումով լծվելու մեր Հայրենիքի վերականգնման և զորացման գործին:\nՄենք ապրում ենք դժվարին ու տագնապալի ժամանակներ, մեր ժողովուրդն անցնում է փորձությունների միջով, սակայն Հարության լույսը մեզ պետք է ավելի իմաստուն, շրջահայաց ու հաստատակամ դարձնի մեր որոշումներում և գործողություններում:\nԱջակից և հովանի լինենք միմյանց և հատկապես մեր այն հայրենակիցներին, ովքեր կորստի խոր ցավ ունեն իրենց օջախներում և սրտերում:\nԼինենք հանդուրժող միմյանց հանդեպ և մեկտեղենք մեր ուժերը Հայաստանում, Արցախում և Սփյուռքում, որպեսզի կարողանանք ոտքի կանգնել, ամոքել ցավերն ու բուժել վերքերը, ապացուցենք, որ մենք կարող ենք ապաքինվել անգամ ամենածանր հարվածներից և կրկին բռնել հաղթանակի ճանապարհը:\nԱստված պահապան բոլորիս։\nՔրիստոս հարյավ ի մեռելոց։\nՕրհնյալ է Հարությունը Քրիստոսի»։\n"
}