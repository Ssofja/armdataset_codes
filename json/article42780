{
    "title": "Ոչնչացվել է 53 պայթուցիչ, 28 հրթիռ, 6 ավիառումբ. ԱՀ ԱԻՊԾ-ն ամփոփում է շաբաթը",
    "text": "Արցախի Հանրապետության ներքին գործերի նախարարության ԱԻ պետական ծառայության ճգնաժամային կառավարման կենտրոնում հուլիսի 12-18-ն ընկած ժամանակահատվածում գրանցվել է ընդհանուր 879 զանգ:\nՋերմաստիճանի կտրուկ բարձրացմամբ պայմանավորված՝ Արցախի տարածքում շատացել են հրդեհի դեպքերը: Ստացված 29 կանչից մեկը բռնկվել է բնակելի շինությունում, 23-ը՝ չոր խոտածածկ տարածքներում, 2-ը՝ տրանսպորտում, 1-ը՝ փայտե վագոն տնակում, 2-ը՝ աղբավայրերում, ևս 1-ը՝ վերելակում: Ծառայության փրկարար ուժերի վարչության հրշեջ փրկարարները կանչերին արձագանքել են արագ և օպերատիվորեն կազմակերպել հրդեհաշիջման աշխատանքները: Տուժածներ չկան:\n911 ահազանգման կենտրոնում ճանապարհատրանսպորտային պատահարի մասին ստացվել է 3 կանչ: Տուժել է 9 քաղաքացի: Բարեբախտաբար, զոհեր չկան: Մարմնական վնասվածքներով բուժհաստատություններ տեղափոխված անձանց առողջական վիճակը բավարար է:\nՇաբաթվա ընթացքում գրանցվել է մեկ արտակարգ պատահար: Ադրբեջանի վերահսկողության տակ անցած տարածքում (հարավային թև) որոնողական աշխատանքներ իրականացնելու ժամանակ ականապայթյունային վիրավորում է ստացել փրկարարներին ուղեցողներից մեկը: Վերջինս բուժում է ստանում կենտրոնական հոսպիտալում, նրա առողջական վիճակը կայուն է:\nՇաբաթվա ընթացքում սակրավորական խմբերը շարունակել են հետախուզական աշխատանքները զինամթերքի և այլ պայթուցիկ առարկաների հայտնաբերման ուղղությամբ: Յոթ օրվա ընթացքում հայտնաբերվել և ոչնչացվել է 53 պայթուցիչ, 28 հրթիռ, 6 ավիառումբ:\nԳրանցվել է տեխնածին 44 պատահար, ևս 47 կանչ՝ բնակչությանն օգնություն ցուցաբերելու մասով: Փրկարարներն իրականացրել են դռան 9 և վերելակի 4 բացում, հիվանդի տեղափոխում, ջրամատակարարում և աշխատանքներ բարձրության վրա:  \nՓՈՒՎ արագ արձագանքման հատուկ ստորաբաժանման օպերատիվ խմբերն Արցախի օկուպացված տարածքներում շարունակում են իրականացնել զոհված զինծառայողների աճյունների որոնողական աշխատանքներ: Զինադադարից հետո մինչ օրս տարհանվել է 1604 աճյուն:\n"
}