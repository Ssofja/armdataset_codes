{
    "title": "Կառավարությունն արտոնություն տրամադրեց դիմակներ արտադրող ընկերությանը․ 35 նոր աշխատատեղ կստեղծվի |armtimes.com|",
    "text": "armtimes.com: ՀՀ Կառավարությունն այսօրվա նիստում արտոնություն տրամադրեց «ԲԱԱՄ ՎԵՆՏՉՐ ԿԱՊԻՏԱԼ» ՍՊԸ-ին:\nՄասնավորապես, ՀՀ կառավարության սահմանած կարգով ընտրված «ԲԱԱՄ ՎԵՆՏՉՐ ԿԱՊԻՏԱԼ» սահմանափակ պատասխանատվությամբ ընկերության կողմից իրականացվող ներդրումային ծրագրի շրջանակներում 2020 թվականի սեպտեմբերի 5-ից մինչեւ 2021 թվականի դեկտեմբերի 31-ը ներառյալ ներմուծվող ապրանքների մաքսային եւ հարկային մարմինների կողմից հաշվարկվող ավելացված արժեքի հարկի վճարման ժամկետը հետաձգվեց ներմուծման հայտարարագրման օրվանից հաշված 3 տարի ժամկետով:\nԸնկերությունը հիմնադրվել է 2019 թվականին եւ զբաղվում է բարձրորակ բժշկական դիմակների արտադրությամբ։\nՄեկ ամսվա ընթացքում նախատեսվում է արտադրել 2-3 մլն հատ դիմակ։ Արտադրանքը իրացվելու է ինչպես Հայաստանի Հանրապետության տարածքում այնպես էլ ՀՀ տարածքից դուրս։\nԱրդեն իսկ իրականացվել է 132 մլն դրամի կապիտալ ներդրում։ Ծրագրի շրջանակում նախատեսվում է իրականացնել 242 մլն դրամի ներդրում ցանկում ներկայացված հումքի ձեռքբերման համար: Ծրագրով նախատեսված արտադրանքի ծավալը տարեկան կկազմի 7․2 մլրդ դրամ, որից 2․4 մլրդ դրամի արտադրանքը կիրացվի ՀՀ տարածքում, 2․4 մլրդ դրամի արտադրանքը՝ ԵԱՏՄ այլ անդամ երկրների տարածքում, 2․4 մլրդ դրամի արտադրանքը՝ երրորդ երկրների տարածքում:\nՆերդրումային ծրագրի իրագործման արդյունքում ընկերությունում երեք տարվա ընթացքում կստեղծվի 35 նոր աշխատատեղ` 120 հազար դրամ միջին աշխատավարձով: Ընկերությունը նախատեսում է այդ ընթացքում ներմուծել 242 մլն 530 հազար 712 դրամի ապրանքներ:\n"
}