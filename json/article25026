{
    "title": "«Մեր տունը Հայաստանն է» կուսակցությունը հորդորում է ընտրողներին ուշադիր լինել նախընտրական ծրագրերին |armenpress.am|",
    "text": "armenpress.am:  «Մեր տունը Հայաստանն է» կուսակցությունը հորդորում է ընտրողներին ուշադիր լինել այս կամ այն թեկնածուի արտահերթ խորհրդարանական ընտրությունների նախընտրական ծրագրերին, խոստումներին ու հայտարարություններին:\nԿուսակցության միասնական ցուցակի առաջին համար Տիգրան Ուրիխանյանը մամուլի ասուլիսի ժամանակ ասաց, որ Հայաստանում ակտիվորեն կեղծ օրակարգ է գեներացվում, իբր պայքարը մղվում է միայն նախկին ու ներկա իշխանությունների միջև:\n«Պետք է այնպես անել, որպեսզի այն մարդիկ, ովքեր չեն կողմնորոշվել, գիտակցեն՝ կա հնարավորություն ընտրելու, չհիասթափվելու ու չհուսալքվելու: Մեր քաղաքացիները պետք է իմանան, որ ընտրելու հնարավորությունը միայն նախկինների ու ներկաների միջև չի, կա նաև այլընտրանք»,- շեշտեց Ուրիխանյանը:\nԽոսելով ճանապարհների ապաշրջափակման մասին, նա նշեց, որ Հայաստանի շահը ՀՀ ու հայ ժողովրդի տիրապետման տակ գտնվող կայուն ու անսասան Զանգեզուրն է: Նրա խոսքով՝ ՀՀ ռազմավարական գործընկեր Ռուսաստանի տարածաշրջանային շահը ևս այս հարցում համընկնում է Հայաստանի շահին:\nՈւրիխանյանը խոսեց նաև գերիների վերադարձի մասին և ասաց, որ այդ հարցը՝ իրենց իշխանության գալուց հետո, նախատեսում է ուղղել ՌԴ-ին, անմիջապես ընտրությունների հաջորդ առավոտյան:\n«Մենք պատրաստ ենք ընտրություններ հաջորդ օրն առավոտյան ռազմավարական գործընկերոջ առջև փոխադարձ հարգանքի, փոխգործակցության, բայց և պահանջատիրության մթնոլորտում դնել այդ հարցը, որի լուծումը պետք է տեղի ունենա նույն օրը երեկոյան։ Եթե այդ ամենը տեղի չունեցավ, մենք չենք վախենալու իշխանություն կորցնելուց»,– ասաց Ուրիխանյանը:\nՆա նաև ասաց, որ անհրաժեշտության դեպքում պետք է վերանայել ՀՀ անվտանգության ներկա համակարգը:\n"
}