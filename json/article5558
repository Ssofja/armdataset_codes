{
    "title": "Զարեհ Սինանյանը քիչ հավանական է համարում այս տարի «Քայլ դեպի տուն» ծրագրի իրականացումը |armenpress.am|",
    "text": "armenpress.am: ՀՀ վարչապետի աշխատակազմի սփյուռքի գործերի գլխավոր հանձնակատար Զարեհ Սինանյանը կորոնավիրուսի համավարակի տարածման պառճառով քիչ հավանական է համարում, որ այս տարի հնարավորություն կլինի իրականացնել «Քայլ դեպի տուն» ծրագիրը։ Այս մասին Սինանյանն ասաց հրավիրված մամուլի ասուլիսի ընթացքում։\n«Ամռանը մենք ունենք մեր ամենամեծ ծրագրերից մեկը` «Քայլ դեպի տուն»-ը, ինչպես նաև «Պատանի առաջնորդների ճամբար»-ը։ Այս պահին քիչ հավանական է թվում, որ մենք կկարողանանք այդ ծրագրերն իրագործել այս տարի»,- ասաց Սինանյանը։\nՆա նշեց, որ ծրագրված է նաև երեք համաժողով, որոնք պետք է Հայաստանում անցկացվեին սեպտեմբերին, բայց կիրականացվեն առցանց եղանակով։\n«Համաժողովները փորձելու ենք անել առցանց։ Պետք է հարմարվենք այս իրավիճակին, և պետք է թույլ չտանք, որ սփյուռքի հետ մեր կապն ընդհատվի»,- նշեց Զարեհ Սինանյանը։\nՀՀ վարչապետի աշխատակազմի սփյուռքի գործերի գլխավոր հանձնակատարը հույս հայտնեց, որ հնարավոր կլինի իրականացնել տարվա երկրորդ կեսին ծրագրված նախագծերը։\n"
}