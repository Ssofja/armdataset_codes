{
    "title": "Առաջնային խնդիրն անվտանգության համակարգի վերականգնումն է. Հայկ Մամիջանյան |hetq.am|",
    "text": "hetq.am: «Պատիվ ունեմ» դաշինքի ներկայացուցիչ, պատգամավորի թեկնածու Հայկ Մամիջանյանն այսօր հրավիրված ասուլիսի ընթացքում անդրադարձավ այն հարցին, որ Հանրային Հեռուստաընկերությունը մերժել է ցուցադրել դաշինքի ներկայացրած տեսանյութերը, ինչի կապակցությամբ երեկ՝ հունիսի  12-ին դաշինքի ներկայացուցիչ Արմեն Աշոտյանը հրավիրել էր հրատապ ասուլիս։\nՆրա խոսքով՝ դաշինքն այս ընտրական գործընթացի հավանական հաղթողներից է, եւ իշխանությունը, դա գիտակցելով, ռեպրեսիվ ապարատն ուղղել է իրենց դեմ։ Երեկվա ասուլիսից հետո Հանրային Հեռուստաընկերությունը բաց հայտարարությամբ դիմել է ԿԸՀ-ին, ՄԻՊ-ին եւ ՀՌԱՀ-ին: Մամիջանյանի խոսքով՝ եղել է քաղաքական գրաքննություն, որը գործում է ընդդիմադիր ուժերի նկատմամբ, Հանրայինը կարող էր այդ տեսանյութերը եթեր հեռարձակել, իսկ այն ուժերը, որոնք տեսանյութերը կընդունեին որպես զրպարտություն, կարող էին դատի տալ եւ օրենքով, դատական գործընթացներին կպատասխանեին հարցերին։\nՆրա խոսքով՝ առաջնային խնդիրն անվտանգության համակարգի վերականգնումն է։ «Փաստացի, մեր երկիրը գտնվում է այնպիսի իրավիճակում, որ կասեմ նորից կառուցում, եւ կարեւորելով այդ խնդրի լուծումը՝ մեր քաղաքացիներն իրենց քվեն պատրաստ են տալ դաշինքին, որի վարչապետի թեկնածուն եւ երկու ուժերից մեկի ղեկավարը՝ Սերժ Սարգսյանը, ասոցացվում են անվտանգության եւ անվտանգության համակարգերի, անվտանգ երկրի կայացման եւ պահպանման հետ»,- նշեց «Պատիվ ունեմ» դաշինքի ներկայացուցիչը։\nԴաշինքի ներկայացուցչի խոսքով՝  հրապարակված տեսանյութեր կան, որտեղ Սերժ Սարգսյանը հաստատել է՝ տեղի է ունեցել խոսակցություն վերջինիս եւ եւ Օնիկ Գասպարյանի միջեւ, որի ժամանակ Օնիկ Գասպարյանը պատմել է, որ Նիկոլ Փաշինյանը պատրաստվում է Հայաստանից հանձնել 288քառ. կմ տարածք Սյունիքում։ \nԱյն հարցին՝ արդյոք Ռուսաստանի իմիջին չի վնասում այն, որ գերիների վերադարձի հարցը լուծվել է ԱՄՆ-ի միջնորդությամբ, դաշինքի ներկայացուցիչն ասաց, որ Ռուսաստանը մեծ ազդեցություն է ունեցել տարածաշրջանում ընթացող գործընթացներին, իսկ գերիների հարցի լուծման վերաբերյալ առաջարկում են օգտագործել բոլոր հարթակները։ «Ամբողջ դիվանագիտական կորպուսը պետք է լծված լինի՝ նամակներով եւ միջազգային ճնշումն ավելացնելով»,- հավելեց նա։ Մամիջանյանի համոզմամբ՝ սեփական երկրի հիմնական բանակցողը չի կարողանում բանակցային սեղանին հասցնել գերիների հարցը։ «Նույն համաձայնագրով բոլոր հակահայկական կետերը ափալ-թափալ կատարվում են՝ տարածքների հանձնում, մեզ մոտ պահվող անձանց հանձնում... Ստեղծվում է միջգերատեսչական հանձնաժողով, որը կես տարի հետո նոր ֆայմում է, որ կարելի է կասեցնել աշխատանքները, այն էլ՝ ոչ գերիների հարցով, այլ մեր երկրի ինքնիշխան տարածքներում գտնվող թշնամական զորքերի պատճառով, այն էլ, երբ հիմնական բանակցողը հայանպաստ չի, հակահայկական է աշխատում, զարմանալի կլինի ակնկալել ռուսական կողմից լինել ավելի պռոհայկական, քան հայկական կողմի հիմնական բանակցողը»,- ասաց պատգամավորության թեկնածուն։\n"
}