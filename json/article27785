{
    "title": "Օտարերկրացիների՝ Վրաստանում գտնվելու օրինական ժամկետը երկարաձգվել է |aliq.ge|",
    "text": "aliq.ge: Օտարերկրացիների կամ քաղաքացիություն չունեցող անձանց՝ Վրաստանում  գտնվելու օրինական ժամկետը ևս մեկ ամսով երկարաձգվել է:\nԿառավարության որոշման մեջ համապատասխան  փոփոխություններ են կատարվել  2020 թվականի հունիսի 28-ին: Խոսքն այն անձանց մասին է, որոնք մարտի 14-ի դրությամբ օրինական են գտնվել Վրաստանում և մի շարք պատճառներով մինչ օրս չեն կարողացել լքել երկիրը: Նրանց՝ Վրաստանում օրինական գտնվելու վերջնաժամկետ է սահմանվել 2020-ի հուլիսի 31-ը:\nԵրկրում լինելու հիմնավոր պատճառ կարող է համարվել՝\n\n\nեթե այն պետությունը, որի քաղաքացին է տվյալ անձը, համարվում է  կորոնավիրուսի ռիսկային գոտի,\n\n\nեթե համապատասխան պետության կողմից սահմանափակվել է սահմանը հատելը,\n\n\nեթե անձը գտնվում է հիվանդանոցում, կարանտինում կամ ինքնամեկուսացված է,\n\n\nեթե անձը չի կարող լքել Վրաստանը՝ չվերթների բացակայության պատճառով։\n\n\nԱնձը պարտավոր է ներկայացնել փաստաթուղթ այն հանգամանքի մասին, որից ելնելով՝ ստիպված է մնալ Վրաստանի տարածքում: Միաժամանակ, կառավարության որոշման մեջ ասվում է, որ այս ընթացքում Վրաստանում գտնվելը չի կարող կեցության իրավունք ստանալու հիմք հանդիսանալ:\nՀիշեցնենք՝  մարտի 21-ին Վրաստանում արտակարգ դրություն հայտարարվեց.  ամբողջությամբ դադարեցվեց ավիահաղորդակցությունը, սահմանները փակվեցին օտարերկրացիների համար: Արտակարգ դրության ռեժիմը դադարեց մայիսի 23-ին, սակայն երկրի սահմանները շարունակում են փակ մնալ, իսկ կանոնավոր չվերթների վերականգնումը երկարաձգվել է մինչև օգոստոս: Այժմ սպասվում է, որ հուլիսի 1-ից Վրաստան մուտքը հեշտացվելու է օտարերկրյա քաղաքացիների որոշ կատեգորիաների, օրինակ՝ ուսանողների և գործարարների համար:\n"
}