{
    "title": "Ադրբեջանում հնարավոր են արտահերթ խորհրդարանական ընտրություններ |Հայաստանի Հանրապետություն|",
    "text": "«Հայաստանի Հանրապետություն» օրաթերթը գրում է․ «Ադրբեջանում խորհրդարանական ընտրությունները նախատեսված են 2020 թ նոյեմբերին, սակայն 2018 թվականի ամռանից նախանշվում են գործընթացներ, որոնք կարող են հանգեցնել արտահերթ խորհրդարանական ընտրությունների արդեն այս տարվա աշնանը։\nՆերկայումս Ադրբեջանի ներքաղաքական դաշտում հավակնություններ ունեցող քաղաքական ուժերից են ազգայնականներն են՝ «Ադրբեջանի ժողովրդական ճակատ» կուսակցության առաջնորդ Ալի Քերիմլիի գլխավորությամբ, նաեւ ընդդիմադիր քաղաքական գործիչ Իլգար Մամեդովը, որն ազատ արձակվելով շուրջ հինգ տարի բանտարկությունից հետո, հարցազրույցներից մեկում հայտարարել էր, որ ակտիվորեն պատրաստվում են առաջիկա խորհրդարանական ընտրություններին՝ շեշտելով, որ իշխանության փոփոխությունը պետք է սկսվի հենց խորհրդարանից։\nՀետաքրքիր գործընթացներ են տեղի ունենում նաեւ իշխանության ներսում։ Այստեղ կան միմյանց հետ աշխատող, միեւնույն ժամանակ հակակշռող, երբեմն նաեւ իրար դեմ պայքարող երկու կլաններ՝ նախիջեւանյանը՝ նախագահի աշխատակազմի ղեկավար, «Նոր Ադրբեջան» կուսակցության ներկայացուցիչ Ռամիզ Մեհդիեւի եւ Փաշաեւների ընտանիքը՝ Ադրբեջանի փոխնախագահ Մեհրիբան Ալիեւայի գլխավորությամբ։ Ադրբեջանի ներկայիս իշխանության համար շարունակում են վտանգ ներկայացնել իսլամական ուժերը։\n"
}