{
    "title": "ԵՄ-ն պատժամիջոցներ է սահմանել Սիրիայի նորանշանակ արտգործնախարարի նկատմամբ |azatutyun.am|",
    "text": "azatutyun.am: Եվրամիությունը պատժամիջոցներ է սահմանել Սիրիայի նորանշանակ արտգործնախարար Ֆեյսալ Միկդադի նկատմամբ՝ 2011 թվականին «Սիրիայի խաղաղ բնակչության դեմ դաժան բռնաճնշումների համար»։\nԴիվանագետի մուտքը Եվրամիություն արգելված է, եվրոպական տարածքում նրա բոլոր ակտիվները՝ սառեցված։\nԱյդպիսով, Սիրիայից Եվրամիության սև ցուցակում հայտնված ֆիզիկական անձանց թիվը հասավ 289-ի, բացի այդ՝ դրանում ներառված են 70 իրավաբանական անձինք։\nՖեյսալ Միկդադը սիրիական դիվանագիտական գերատեսչությունը գլխավորում է նախկին նախարարի՝ Վալիդ Մուալլեմի մահից հետո։\n2020 թվականի սեպտեմբերին Սիրիայի հարցով միջազգային անկախ քննչական հանձնաժողովը հրապարակել է 25 էջանոց զեկույց, որում հակամարտության բոլոր կողմերին՝ թե՛ Ասադի կառավարությանը, թե՛ ընդդիմադիր ուժերին, մեղադրում է մարդու իրավունքների լրջագույն խախտումների և հանցագործությունների մեջ։\n2011 թվականի մարտից Սիրիայում քաղաքացիական պատերազմի բռնկումից ի վեր երկրում սպանվել է ավելի քան 387 հազար մարդ։\n"
}