{
    "title": "ԿԳՄՍ նախարարն ընդունել է Հայաստանում առաքելությունն ավարտող ԱՄՆ ՄԶԳ հայաստանյան տնօրեն Դեբորա Գրիզերին",
    "text": "ՀՀ ԿԳՄՍ նախարար Արայիկ Հարությունյանն այսօր ընդունել է ԱՄՆ ՄԶԳ հայաստանյան առաքելության տնօրեն Դեբորա Գրիզերի գլխավորած պատվիրակությանը։ Հանդիպմանը ներկա են եղել նաև նախարարի տեղակալներ Արթուր Մարտիրոսյանը և Ժաննա Անդրեասյանը։ Այս մասին տեղեկացրին ԿԳՄՍ նախարաորությունից։Ողջունելով հյուրերին` նախարար Ա.Հարությունյանը շնորհակալություն է հայտնել վերջին երկու տարիների համատեղ արդյունավետ աշխատանքի համար։ Նա նաև հույս է հայտնել, որ դիվանագետը Հայաստանում աշխատած 4 տարիները կհիշի որպես փորձառության լավագույն շրջան։ Բարձր գնահատելով «Ներառական կրթության համակարգի ներդրում» ծրագրի իրականացումը` նախարարն ընդգծել է առաջիկայում աշխատանքային խմբի հանդիպման և համատեղ գործողությունների հստակ ժամանակացույցի սահմանման կարևորությունը։Տիկին Դ. Գրիզերը, արձանագրելով, որ իր առաքելության վերջին երկու տարիներն էականորեն տարբերվել են մինչ 2018 թ. հեղափոխությունն ընկած ժամանակահատվածից, խոսել է նախարարության գործընկերների հետ համատեղ աշխատանքի, հանդիպումների ու բարեփոխումների գործընթացին աջակցելու պատրաստակամության մասին։ Նա առանձնացրել է հատկապես համընդհանուր ներառական կրթության, ռազմավարական ծրագրերի և մանկավարժահոգեբանական ծառայություններին տրամադրած աջակցությունը` անդրադառնալով նաև ուսումնական հաստատությունների ենթակառուցվածքները բարելավելու և գույքով ապահովելու ուղղությամբ տարվող աշխատանքներին։Հայաստանում առաքելությունն ավարտող տիկին Գրիզերը տեսակապի միջոցով նախարարության պատասխանատուներին է ներկայացրել իր գործընկեր Դեյվիդ Հոֆֆմանին, որը առաջիկայում փոխարինելու է իրեն։ ԱՄՆ ՄԶԳ հայաստանյան առաքելության նոր տնօրեն Դեյվիդ Հոֆֆմանը, ողջունելով գործընկերներին, հույս է հայտնել, որ իր պաշտոնավարման շրջանում ևս կշարունակվի երկկողմ արդյունավետ համագործակցությունը։Հանդիպման ավարտին նախարար Հարությունյանը հաջողություններ է մաղթել տիկին Գրիզերին և վստահեցրել, որ նախարարությունում նա ունի բարեկամներ և գործընկերներ, որ սիրով կհյուրընկալեն նրան, երբ կրկին այցելի Հայաստան։\n"
}