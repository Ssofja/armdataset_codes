{
    "title": "Իսրայելի նոր վարչապետ է դարձել Նաֆթալի Բենեթը |tert.am|",
    "text": "tert.am: Կիրակի Իսրայելի խորհրդարանը ձայների մեծամասնությամբ հաստատել է կոալիցիոն կառավարության նոր կազմը՝ վերջ դնելով Բենյամին Նեթանյահուի 12-ամյա կառավարմանը։\nՀաջորդ կառավարությունը կգլխավորի պաշտպանության նախկին նախարար, «Յամինա» կուսակցության առաջնորդ Նաֆթալի Բենեթը, որը նախօրեին Քնեսեթում (Իսրայելի խորհրդարանը) տեղի ունեցած արարողության ժամանակ երդում է տվել որպես Իսրայելի 13-րդ վարչապետ, հաղորդում է ՏԱՍՍ-ը։\n«Ես՝ Նաֆթալի Բենեթս, որպես վարչապետ պարտավորվում եմ հավատարիմ մնալ Իսրայելին և երկրի օրենքներին, հավատարմորեն կատարել վարչապետի պարտականությունները և Քնեսեթի որոշումները»,- Քնեսեթի ամբիոնից ասել է Բենեթը։\nՆոր կաբինետը ձևավորվել է «Յեշ աթիդ» կուսակցության ղեկավար Յաիր Լապիդի հետ կոալիցիայում։ Կողմերի պայմանավորվածության համաձայն՝ Բենեթը վարչապետ կլինի առաջիկա երկու տարիներին, ապա այդ պաշտոնը Լապիդին կզիջի երկու տարով՝ մինչև նոր խորհրդարանական ընտրությունները:\n"
}