{
    "title": "Արավուսից 37 հա հողատարածք համայնքային պահուստային ֆոնդից տրվել է ադրբեջանցիներին․ Թագուհի Թովմասյան |hetq.am|",
    "text": "hetq.am: «Ահազանգս Սյունիքի մարզի Արավուս համայնքից է: Մարզի մի խումբ բնակիչներ ինձ են դիմել` հայտնելով, որ Գորիս-Ստեփանակերտ մայրուղու ձախ կողմում գտնվող համայնքի պահուստային ֆոնդի հողերը ադրբեջանցիներն իրենցից խլում են»:\nԱյս մասին ԱԺ հայտարարությունների ժամին ասաց անկախ պատգամավոր, նախկին իմքայլական Թագուհի Թովմասյանը:\nՊատգամավորի խոսքով` գյուղի 8 տասնյակ կամավորները, որոնք պաշտպանում էին սահմանները, ստիպված են եղել նահանջել տարիներ շարունակ մշակվող իրենց հողատարածքներից: Թովմասյանն ասաց, որ պաշտոնական պատասխանին էլ է ծանոթացել. Սյունիքի փոխմարզպետը պատասխանել է, որ գյուղի հատվածում հայկական կողմից տարածքներ չեն զիջվել:\n«Իհարկե հաճելի է լսել, որ պետական սահմանից մի մետր անգամ չենք զիջել, բայց իրականությունն ու պաշտոնյաների հերքումները, մեղմ ասած, հեռու են իրականությունից: Արավուսից 37 հա հողատարածք համայնքային պահուստային ֆոնդից տրվել է ադրբեջանցիներին: 9 hա հողատարածք սեփականաշնորհված է, քաղաքացիներն ունեն սեփականության վկայականներ, սակայն զրկվել են իրենց հողատարածքները օգտագործելու իրավունքից»,- ասաց Թովմասյանը` հավելելով, որ խոսքը վարելահողերի մասին է:\nՔաղաքական մեծամասնության նախկին պատգամավորի համոզմամբ` սահմանամերձ համայնքների բնակիչները միայնակ են մնացել իրենց հոգսերի հետ, իր հետ զրույցում պահանջել են պետության ներկայացուցչի ներկայությունը մարզում:\nՊատգամավորը հայտարարեց` սահմանների բաժանման հարցով կոչված են զբաղվելու ԱԳՆ-ն ու ՊՆ-ն,  երկուսն էլ այս փուլում իրենց գործառույթներն ամբողջությամբ չեն իրականացնում:\n«Այս պահին ֆիքսված սահման՝ Հայաստանի ու Ադրբեջանի մեջ, չունենք, իսկ դեռ ինչքան պետք է գյուղացիներն անձամբ բանակցեն ադրբեջանցիների հետ, հայտնի չէ: Փաստ է, որ GPS-ով հանձնում ենք մեր հայրենիքի սահմանները թշնամուն ու եռակողմ պայմանագրի երկրորդ, երրորդ կողմերը ներկա չեն»,- եզրափակեց նա:\n"
}