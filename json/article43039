{
    "title": "Ըստ Կրեմլի, մարդիկ ակտիվորեն մասնակցում են հանրաքվեին |azatutyun.am|",
    "text": "azatutyun.am: Ըստ Կրեմլի, ռուսաստանցիները մեծ ակտիվությամբ են մասնակցում սահմանադրական բարեփոխումների հանրաքվեին:\n«Այդ մասին են վկայում առաջին հաղորդագրությունները, սակայն եկեք ոչ մի եզրակացություն դեռ չանենք, գործընթացը նոր է սկսվում», - ասել է նախագահ Վլադիմիր Պուտինի խոսնակ Դմիտրի Պեսկովը:\nՍահմանադրական փոփոխությունների հանրաքվեն պետք է տեղի ունենար ապրիլի 22-ին, սակայն կորոնավիրուսի համավարակի կապակցությամբ հետաձգվել է:\nՀանրաքվեն ի պաշտոնե նշանակված է հուլիսի 1-ին, բայց քաղաքացիներին տրվել է ժամկետից շուտ քվեարկելու հնարավորություն, քանի որ դա, ըստ իշխանության, թույլ կտա խուսափել համավարակի պայմաններում վտանգավոր կուտակումներից:\nՔաղաքացիները կարող են քվեարկել փոստով և առցանց, կամ ընտրատեղամասերում՝ ըստ բնակության վայրի:\nՓոփոխություններն, ըստ էության, արդեն ուժի մեջ են մտել, բայց նախագահ Վլադիմիր Պուտինն ասել է, որ անհրաժեշտ է ստանալ ժողովրդի աջակցությունը:\nԱյդ փոփոխություններով Պուտինը ստանում է ապագայում էլ նախագահության թեկնածու առաջադրվելու իրավունք:\n"
}