{
    "title": "Երևանի հանրային տրանսպորտի նոր շարժակազմում կներդրվի էլեկտրոնային վճարման համակարգ",
    "text": "Երևանի հանրային տրանսպորտի թարմացվող շարժակազմում մի քանի ամսից կներդրվի էլեկտրոնային վճարման համակարգ: Այս մասին «Ֆեյսբուք»-ի իր էջում գրել է Երևանի քաղաքապետ Հայկ Մարությանը:\n«Նոր շարժակազմով երթուղի դուրս եկավ 97 համարի ավտոբուսը (նախկին 37 համարը: Սրանով մենք ամբողջացրեցինք 100 նոր կոմպակտ դասի ավտոբուսների շահագործումը: Դրանցով շահագործվող 9 երթուղիները նկատելիորեն թեթևացրել են քաղաքի տրանսպորտի խնդիրը, բացի այդ, հնարավորություն են տալիս հընթացս վերհանել և գույքագրել համակարգում եղած խնդիրները՝ տրանսպորտային ռեֆորմի հաջորդ փուլերում դրանք լուծելու համար: Մի քանի ամսից, ինչպես գիտեք, կստանանք 211 միջին տեղատարողության ավտոբուսները»,-ասվում է գրառման տեքստում:\nՄարությանն ընդգծել է, որ ավտոբուսներում պետք է վճարել նստելիս՝ 100 դրամանոց մետաղադրամներով: «Մի քանի ամսից մենք անցում կկատարենք էլեկտրոնային վճարման համակարգի, որի շնորհիվ կկիրառենք նորագույն տեխնոլոգիական հնարավորություները»,-եզրափակել է Մարությանը:\n"
}