{
    "title": "Մեղրիի զորամասի միջադեպով մեղադրանք է առաջադրվել զորամասի հրամանատարին և 20 զինծառայողի |hraparak.am|",
    "text": "hraparak.am:  Մեղրիի զորմասի դեպքի առթիվ հարուցված քրգործով 21 հոգու մեղադրանք է առաջադրվել։ Հիշեցնենք, որ Մեղրիի զորմասերից մեկում միջադեպ էր գրանցվել․մի խումբ ժամկետային զինծառայողներ լքել էին զորամասը, ինչի առթիվ հարուցվել էր քրեական գործ։\nԸստ զինծառայողների ծնողների՝ վերջիններս զորամասը լքել էին սպաներից մեկի անտանելի պահվածքի պատճառով, ՊՆ մամուլի խոսնակ Արծրուն Հովհաննիսյանն էլ հերքել էր սա,․ «Մի քանի զինծառայող փորձել են իրենց սեփական վարքն ու բարքը դնել զորամասում: Ազդեցություն են ունեցել ուրիշ զինծառայողների վրա:\nԱյդ մի քանի զինվորն իրենց նկատմամբ եղած պատժի որոշումները փորձել են բեկանել՝ մյուս զինվորների հետ մասսայական բողոք անելով: Դրա արդյունքում և՛ իրենք, և՛ բողոքի ակտիվ մասնակիցները պատժվել են»,- ասել էր խոսնակը։\nՔննչական կոմիտեից տեղեկացանք, որ գործով մեղադրյալներից 19-ը ժամկետային զինծառայողներ են, նրանց մեղադրանք է առաջադրվել ՀՀ ՔՕ 364-րդ հոդվածի 2-րդ մասով (մի խումբ անձանց կողմից զինվորական ծառայության պարտականությունները կատարելուց հրաժարվելը), նրանց նկատմամբ խափանման միջոց է ընտրվել զորամասի հրամանատարության հսկողությանը հանձնելը։\nԳործով մեղադրանք է առաջադրվել նաև 2 սպայի, այդ թվում զորամասի հրամանատարին՝ ՀՀ ՔՕ 375-րդ հոդվածի 1-ին մասով (Պետի կամ պաշտոնատար անձի կողմից իշխանությունը կամ պաշտոնեական դիրքը չարաշահելը, իշխանազանցությունը կամ պաշտոնեական լիազորությունների սահմանն անցնելը, ինչպես նաև իշխանության անգործությունը, եթե այդ արարքները կատարվել են շահադիտական, անձնական այլ շահագրգռվածությունից կամ խմբային շահերից ելնելով, և եթե դրանք էական վնաս են պատճառել ):\n"
}