{
    "title": "Կորոնավիրուսն ու արգելքները. Ինչ չի կարելի ու ինչ է պարտադիր Վրաստանում |aliq.ge|",
    "text": "aliq.ge: Վարակի հետագա տարածումը կանխելու նպատակով Վրաստանը շարունակում է դիմել կանխարգելիչ միջոցների: \nԱՐԳԵԼՎԱԾ Է\n\nՌիսկային ճանաչված երկրների հետ հաղորդակցությունը\n\nԱրգելվել է Չինաստանի, Իրանի, Իտալիայի հետ ավիահաղորդակցությունը:\n\n Իտալիայի և Իրանի հետ բեռնափոխադրումները\n\nՎրաստանի ցամաքային տրանսպորտի գործակալության որոշմամբ՝ Իտալիայի և Իրանի հետ բեռնափոխադրումները դադարեցվել են, նոր թույլտվություններ չեն տրվելու:\n\nՉինաստանից կենդանիների ներմուծումը\n\nԱրգելվել է Չինաստանից Վրաստան ներկրել դեկորատիվ կրիաներ և ձկներ: Արգելքը ուժի մեջ կլինի մինչև Առողջապահության համաշխարհային կազմակերպության (WHO) և կենդանիների առողջապահության միջազգային կազմակերպության (OIE) կողմից Չինաստանի ժողովրդական հանրապետությունը կորոնավիրուսից ազատ գոտի հայտարարելը:\n\nԿալանավայրերում տեսակցությունները\n\nՄեղադրյալներին ու դատապարտյալներին արգելվել են երկարաժամկետ ու կարճաժամկետ տեսակցությունները, բանտից տարածքը կարճ ժամանակով լքելը, անձնական հանգամանքներով դուրս գալը: Բացի այդ՝ արգելվել է աշխատանքի կամ ուսման նպատակով, ինչպես նաև տոնական ու ոչ աշխատանքային օրերին տարածքից դուրս գալը:\n\nԴիմակներ ուղարկելը\n\nՓետրվարի 27-ից՝ Վրաստանից ցանկացած տեսակի ու քանակի բժշկական դիմակներ փոստի միջոցով արտերկիր ուղարկելն արգելվել է. Բժշկական դիմակների դեֆիցիտ է երկրի բոլոր դեղատներում:\n\nՄասսայական հավաքները\n\nԱրգելվել են մշակութային, կրթական, մարզական և այլ տեսակի բազմամարդ հավաքները: Դադարեցվել են Ֆուտբոլի, բասկետբոլի, Հենդբոլի Վրաստանի առաջնությունները: Մարտի 14-ին Ռեգբիի Վրաստան-ՌԴ առաջնությունը կանցնի դատարկ տրիբունաներում: Տոմս ձեռք բերած մարզասերներին կվերադարձվեն գումարները:\nՍԱՀՄԱՆԱՓԱԿՈՒՄՆԵՐ\n\nՆախակրթական, հանրակրթական հաստատություններում նախ ժամկետից շուտ արձակուրդ հայտարարվեց, ապա հետաձգվեց մինչև ապրիլի 1-ը: Որոշ բուհերում ևս ուսումնական գրաֆիկը փոփոխություններ է կրել:\nԳարնանային զորակոչը հետաձգվել է 1 ամսով՝ մինչև ապրիլի 13-ը:\nՊետհաստատություններին խիստ խորհրդատվություններ են տրվել՝ սահմանափակել արտերկիր գործուղումներն ու ուսումնական ճանապարհորդությունները\nԽորհրդարանը կանցնի հեռահար աշխատանքի: Օրենսդրական փաթեթները կքննարկվեն էլեկտրոնային տարբերակով ու կընդունվեն էլեկտրոնային քվեարկությամբ:\nԱրդարադատության նախարարությունը հորդորել է զերծ մնալ արդարադատության տներ, հանրային կենտրոններ, նոտարական բյուրոներ այցելելուց՝ առանց ծայրահեղ անհրաժեշտության:\nԿառավարությունն անցել է 24-ժամյա աշխատանքային ռեժիմի: Սա վերաբերում է հատկապես առողջապահության, ներքին գործերի, կրթության, արդարադատության և արտաքին գործերի նախարարություններին, նաև ֆինանսների նախարարության համապատասխան գերատեսչություններին, որոնք գործում են սահմանային հատվածներում:\n\nՁԵՌՆԱՐԿՎԱԾ ՄԻՋՈՑՆԵՐ\n\nՎրացական երկաթգծի բոլոր գնացքները և կայարանները ամենօրյա ռեժիմով ախտահանվում են: Հասարակական տրանսպորտը մշակվում է հատուկ նյութերով: Ախտահանման-կանխարգելիչ աշխատանքներ են իրականացվում սահմանային անցակետերում:\n\n\nԼրագրողներին խորհուրդ է տրվել աշխատելու ընթացքում 1-1,5 մետր հեռավորություն պահել և հարցազրույցներ անցկացնել՝ ձայնագրիչը երկար ձողի վրա ամրացնելով:\n\n\nՖրանսիայից, Գերմանիայից, Ավստրիայից և Իսպանիայից վերադարձած քաղաքացիները 2 շաբաթ տևողությամբ կարանտինում կմնան, կամ կներկայացնեն կորոնավիրուսով վարակված չլինելու մասին տեղեկանք:\nԽիստ ստուգումներ են երկրի բոլոր սահմանային անցակետերում: Վրաստան մուտք գործել ցանկացող բոլոր քաղաքացիներն անցնում են սկրինինգ, սովորականից թեկուզ մի փոքր բարձր ջերմության դեպքում ուղարկվում են ստուգման, անհրաժեշտության դեպքում՝ ուղարկվում կարանտինի:\n\nՎրաստանի առողջապահության նախարարությունն  արտակարգ դրություն հայտարարելու անհրաժեշտություն դեռևս չի տեսնում:\n"
}