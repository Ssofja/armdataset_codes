{
    "title": "Ոստիկանությունը պետք է ցուցաբերի առանձնակի զգոնություն` բացառելու որևէ խտրականություն Հաշմանդամություն ունեցող անձանց իրավունքներն իրացնելիս. Զարուհի Բաթոյան",
    "text": "Հայաստանի «Խուլերի միավորում» հասարակական կազմակերպությունը անկախ հասարակական միավորում է, և որևէ պետական մարմինի, այդ թվում` ԱՍՀՆ ենթակայությամբ չի գործում։ Այս մասին Ֆեյսբուքի իր էջում գրել է Աշխատանքի և Սոցիալական հարցերի նախարար Զարուհի Բաթոյանը։\n«Ես որպես նախարարի տեղակալ 2018-ին հանդիպել եմ վիճող կողմերի հետ, որոնք բարձրացնում էին ՀԿ ղեկավարի լեգիտիմության և միավորման շենքի տնօրինման հարցը, հայտնել եմ մեր պատրաստակամությունը իրավական հարցերում խորհրդատվական աջակցություն տրամադրելու հարցում։\nԻնչ վերաբերում է այսօրվա միջադեպին, ապա հիշեցնեմ, որ հաշմանդամություն ունեցող անձինք, ինչպես ՀՀ բոլոր քաղաքացիները իրավունք ունեն բողոքներ, ակցիաներ և անհնազանդության գործողություններ իրականացնել Հայաստանում։ Ուստի կոչ եմ անում ՀՀ ոստիկանությանը միջոցներ ձեռնարկել ապահովելու համար հաշմանդամություն ունեցող անձանց` մյուսների հետ հավասար հիմունքներով մարդու իրավունքներից և հիմնարար ազատություններից օգտվելն ու դրանց կիրառումը:\nԼսողության խնդիր ունեցող քաղաքացիները, այդ թվում` բերման ենթարկված անձինք պետք է ունենան անհրաժեշտ պայմաններ իրենց իրավունքները պաշտպանելու համար, իսկ ՀՀ ոստիկանությունը պարտավոր է ապահովել հայերեն ժեստերի լեզվի թարգմանություն խուլ քաղաքացիների հետ հաղորդակցվելու համար։\nՈստիկանությունը պետք է ցուցաբերի առանձնակի զգոնություն` բացառելու որևէ խտրականություն Հաշմանդամություն ունեցող անձանց իրավունքների մասին կոնվենցիայով սահմանված իրավունքներն իրացնելիս: Մտահոգություններս փոխանցել եմ նաև Ոստիկանության պետ պարոն Օսիպյանի հետ հեռախոսազրույցի ընթացքում»,-գրել է Բաթոյանը։\nՀիշեցնենք, որ ավելի վաղ միջադեպ էր տեղի ունեցել «Խուլ ու համրերի» միավորում հասարակական կազմակերպության դիմաց։\n"
}