{
    "title": "Բաժնետերերի նոր փոփոխություններ Զանգեզուրի պղնձամոլիբդենայինում. «Քրոնիմետ»-ը սեփականատերերի ցանկում այլևս չկա |civilnet.am|",
    "text": "civilnet.am: Զանգեզուրի պղնձամոլիբդենային կոմբինատում (ԶՊՄԿ) 75 տոկոս մասնակցություն ունեցող գերմանական «Քրոնիմետ» ընկերությունների խումբը որևէ կերպ ընկերության իրական սեփականատերերի ցանկում չի արտացոլվում։ Ըստ ամենայնի՝ գերմանական ընկերությունը դադարել է լինել ԶՊՄԿ բաժնետեր։ Սա պարզ է դառնում ԶՊՄԿ-ի՝ իրական սեփականատերերի հայտարարագրի ուսումնասիրությունից։\nՍիվիլՆեթը անցյալ տարվա նոյեմբերի 1-ին հրապարակել էր հետաքննություն՝ ԶՊՄԿ-ում բաժնեմասերի փոփոխությունների վերաբերյալ։ Ըստ հրապարակման՝ 75 տոկոս բաժնեմասը պատկանում էր գերմանական «Քրոնիմետ» ընկերությունների խմբին։ \nԸստ ձեռք բերված տվյալների՝ Վատիկանում ՀՀ նախկին դեսպան Միքայել Մինասյանի շրջապատի անձինք ԶՊՄԿ-ում տնօրինել էին ընկերության բաժնետոմսերի 12,5  տոկոսը, որը հետագայում անցել էր Walnort Finance Limited ընկերությանը, որն իր հերթին Կիպրոսում գրանցված էր նույն հասցեում, ուր նաև ԱԱԾ նախկին տնօրեն Արթուր Վանեցյանի հորեղբոր որդիներին պատկանող Triendotto investment  ընկերությունն էր գրանցված։ \nՄյուս 12,5 տոկոս բաժեմասի սեփականատերը «Սթար դասթ» ընկերությունն էր, որը կապվում էր ԶՊՄԿ գլխավոր տնօրեն Մհեր Պոլոսկովի, նրա տեղակալ Նարեկ Ամբարյանի, ԶՊՄԿ խորհրդի անդամ, Սյունիքի նախկին մարզպետ Վահե Հակոբյանի եղբոր՝ Կարեն Հակոբյանի հետ։ «Սթար դասթ»-ի հետ կապված ՍիվիլՆեթի տրամադրության տակ էր հայտնվել մի փաստաթուղթ, ըստ որի՝ ընկերության բաժնետերերից է եղել նաև Սիլվա Դարչինյանը, որը Միքայել Մինասյանի հետ կապվող ձեռնարկության աշխատակից էր։ \nԻնչ կա նոր հայտարարագրում\nԶՊՄԿ-ի իրական սեփականատերերի հայտարարագրում զարմանալիորեն չենք հանդիպում ոչ ընկերությունում առյուծի բաժին տնօրինող «Քրոնիմետ»-ի, ոչ էլ «Քրոնիմետ»-ի սեփականատեր Պիլարսկիների անվանը։ Նույնիսկ միջանկյալ կազմակերպությունների ցանկում «Քրոնիմետ»-ը բացակայում է։ 2019-ին կոմբինատը ներկայացրել է ընկերության բաժնետիրական կառուցվածքը, որում գերմանական ընկերությունը անուղղակիորեն տնօրինում էր կոմբինատի 75 տոկոսը՝ Գյունտեր, Յուրգեն, Էլկե, Յոակիմ Պիլարսկիների մասնակցությամբ։ Իրական սեփականատերերի նոր ցանկում Պիլարսկիներից որևէ մեկի անունը չկա։ «Քրոնիմետ»-ի խմբի ընկերություններին ևս չենք հանդիպում։ \nՈվքեր են ԶՊՄԿ նոր բաժնետերերը\nԿառավարության հաստատած ու կոմբինատի ներկայացրած հայտարարագրով ԶՊՄԿ իրական սեփականատեր-ֆիզիակական անձանց բաժնեմասերի հանրագումարը 32,5 տոկոս է։ Այլ կերպ ասած՝ միայն 32,5 տոկոսին տիրապետող ֆիզիակական անձանց տվյալներն են հասանելի դարձել հայտարարագրում, մնացյալ 62,5 տոկոսի վերաբերյալ ԶՊՄԿ-ն մեկ նախադասությամբ գրել է՝ «Զանգեզուրի պղնձամոլիբդենային կոմբինատ» ՓԲԸ-ն հանդիսանում է իր կողմից թողարկված բաժնետոմսերի 62,5 տոկոսի սեփականատեր։ Ֆիզիկական անձանց մասին տվյալներ չկան։ \nՎերադառնանք 32,5 տոկոսին։ Մարտի 27-ից ԶՊՄԿ-ի 12,5 տոկոսի բաժնետեր է դարձել Գերմանիայի քաղաքացի Թոմաս Հայլը։ Վերջինս նաև ԶՊՄԿ խորհրդի նախագահն է, եղել է «Քրոնիմետ մայնինգ»-ի տնօրեն։ Թե ումից է բաժնեմասն անցել Հայլին, դեռ պարզ չէ։ \nԶՊՄԿ-ի մյուս 12,5 տոկոսի բաժնետերը ՌԴ առողջապահության նախկին նախարար Միխայիլ Զուրաբովն է։ Այդ մասին Սիվիլնեթը գրել էր մարտի 25-ին։ Զուրաբովը ԶՊՄԿ-ի 12,5 տոկոսի սեփականատերն է դարձել կիպրական Walnort Finance Limited ընկերության միջոցով՝ այս տարվա փետրվարի 3-ին։ Բացի այն, որ Զուրաբովը ռուսական քաղաքական համակարգի հայտնի դեմքերից է ու զբաղեցրել է մի շարք պատասխանատու պաշտոններ, նա նաև շվեյցարական Exoil group ընկերության տնօրնների խորհրդի անդամ է։ Այս ընկերության տնօրենների խորհրդում է նաև Արթուր Վանեցյանի հորեղբոր որդին՝ Կարեն Վանեցյանը։ \nՇարունակությունը՝ civilnet.am-ում։\n"
}