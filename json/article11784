{
    "title": "ՀՀ օդային տարածքը բաց է քաղաքացիական բոլոր օդանավերի համար․ Քաղավիացիայի կոմիտե\r\n |azatutyun.am|",
    "text": "azatutyun.am: Հայաստանի Հանրապետության օդային տարածքը բաց է բոլոր քաղաքացիական օդանավերի համար։ Այս մասին հայտնում են Քաղավիացիայի կոմիտեից: Նշենք, որ ադրբեջանական և թուրքական լրատվամիջոցները հաղորդում են, որ այսօր առավոտյան Հայաստանի օդային տարածքով տեղի է ունեցել Թուրքական ավիաուղիների թռիչք Բաքվի ու Ստամբուլի միջև, ավելին` այն որակվում է «պատմական»:\nՔաղավիացիայի պարզաբանման մեջ ասված է. «Այն (օդային տարածքը- խմբ.) կարգավորվում է միջազգային ավիացիոն կազմակերպությունների կանոնակարգերով, ինչը բացառում է որևէ խտրականություն։ Տվյալ ընկերությունը և բազմաթիվ այլ ընկերություններ կարող են օգտվել Հայաստանի Հանրապետության օդային տարածքից, և դրանում որևէ արտառոց կամ նոր բան չկա»:\nՄիաժամանակ, կոմիտեն նշում է, որ վերոնշյալ կարգավորումները կիրառելի են նաև այլ անդամ պետություններում, ուստի Հայաստանի քաղաքացիական օդանավերը նույնպես անհրաժեշտության դեպքում կարող են օգտվել Թուրքիայի օդային տարածքից։\n"
}