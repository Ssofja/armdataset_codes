{
    "title": "Ստամբուլի քաղաքապետն այցելել է վերջերս հարձակման ենթարկված Սուրբ Գրիգոր Լուսավորիչ եկեղեցի  |tert.am|",
    "text": "tert.am: Ստամբուլի քաղաքապետ Էքրեմ Իմամօղլուն այցելել է հայկական Սուրբ Գրիգոր Լուսավորիչ եկեղեցի, որը նախորդ շաբաթ հարձակման էր ենթարկվել: Այս մասին տեղեկանում ենք Ստամբուլի քաղաքապետի թվիթերյան էջից:\n«Մենք այցելել ենք Քուզգունջուքի Սուրբ Գրիգոր Լուսավորիչ եկեղեցի, որը հարձակման էր ենթարկվել: Անկախ կրոնից և հավատքից՝ այդ հարձակումը մեր բոլորի դեմ է տեղի ունեցել: Ոչ ոք չի կարող մեր միասնությունը պառակտել»,-գրել է Իմամօղլուն:\nԵկեղեցու հիմնադրամի ղեկավար Էդվարդ Այվազյանը քաղաքապետին է ներկայացրել հարձակման մանրամասները:\nԻմամօղլուն իր ափսոսանքն է հայտնել տեղի ունեցածի կապակցությամբ և դիմել է Այվազյանին. «Աղոթեք մեզ համար: Աղոթեք մեր առողջության, մեր ձեռքբերումների և այս քաղաքի գեղեցկության համար: Մեր սերն ու հարգանքը փոխանցեք ձեր ողջ համայնքին»:\n"
}