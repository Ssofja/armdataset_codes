{
    "title": "Արցախի դեմ կռվում է ոչ թե Ադրբեջանը, այլ Թուրքիան․ ԱՀ նախագահ Արայիկ Հարությունյան",
    "text": "Արցախի Հանրապետության նախագահ Արայիկ Հարությունյանն այսօր տեղի ունեցած մամուլի ասուլիսի ընթացքում նշեց, որ ՊԲ-ն առավոտյան՝ ժամը 7-ին, պատրաստ էր պատերազմի։\n«Հարձակումը ամբողջ երկայնքով էր՝ Օմարից մինչև Արաքս։ Այո՛, ունենք կորցրած դիրքեր հիմնականում Թալիշի ուղղությամբ և հարավային կողմում»,- հայտնեց նա։\nԱրայիկ Հարությունյանը նշեց՝ մեզ հետ կռվում է ոչ միայն Ադրբեջանը, այլ նաև Թուրքիան։ Օգտագործում են թուրքական բանակի ձեռքի տակ եղած ժամանակակից զենքերն ու զինամթերքները՝ անօդաչուներ և ինքնաթիռներ։\n«F-16-ները, որ ամսից ավելի է Ադրբեջանում են՝ սովորական զորավարժության անվան տակ, օգտագործում են առավոտից մինչ այժմ։ Արցախի դեմ կռվում է ոչ թե Ադրբեջանը, այլ Թուրքիան»,- ասաց նա։\nՆախագահը հայտնեց, որ Արցախը կռվում է՝ օգտագործելով միայն ԱՀ ՊԲ ուժերը, և կլինեն կամավորներ միայն Հայաստանի Հանրապետությունից։\n«ՊԲ-ն պատվով կատարում է իր առջև դրված խնդիրը։ Դիրք կորցրել ենք, դիրքեր գրավելու ենք․ պատերազմի արդյունքները մեզ համար կանխատեսելի են։ Ծրագիրը, որ ունի թշնամին, ձախողվելու է»,- հայտարարեց նա։ \n"
}