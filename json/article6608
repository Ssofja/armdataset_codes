{
    "title": "Գրավը կլինի խափանման առանձին տեսակ, ինչը կբացառի կալանավորման հնարավորինս շատ դեպքերը. ԱԺ-ն ընդունեց նախագիծը |hetq.am|",
    "text": "hetq.am: Խորհրդարանում երկրորդ ընթերցմամբ և ամբողջությամբ ընդունվեց Կառավարության ներկայացրած Քրեական դատավարության օրենսգրքում փոփոխություններ կատարելու օրենսդրական առաջարկը, որով հնարավորություն է ընձեռվում կալանքը որպես խափանման միջոց հնարավորինս կրճատելու իրավակիրառ պրակտիկա ստեղծել: Նախագիծը ներկայացրեց արդարադատության փոխնախարար Սրբուհի Գալյանը:\nՓոխնախարարի խոսքով` առաջարկվում է խափանման միջոցները դիտել որպես կալանավորմանն այլընտրանքային միջոցներ: Սա հնարավորություն կընձեռի դատարաններին անձի նկատմամբ կալանավորումը որպես խափանման միջոց ընտրելու միջնորդությունները մերժել բոլոր այն դեպքերում, որոնք օրենսդրությամբ հնարավոր է: Այլ կերպ ասած`փոփոխությամբ ապահովվում է կալանավորումը որպես բացառիկ խափանման միջոց ընտրելու կիրառությունը, սա նշանակում է, որ եթե մյուս բոլոր խափանման միջոցները տվյալ դեպքով համարվում են ոչ պիտանի, ապա նոր միայն կալանավորման միջնորդությունը կարելի է ներկայացնել դատարան:\nՊետական-իրավական հարցերի մշտական հանձնաժողովի տեսակետը ներկայացրեց Նիկոլայ Բաղդասարյանը, ում խոսքով` այս կարգավորմամբ գրավ կիրառելու իրավասություն դատարանը չի ունենա: Դատարանը չի կարող  որոշել մինչդատավարական վարույթում անձի նկատմամբ գրավ կիրառելը, այն փոխանցվում է վարույթ իրականացնող մարմնին:\n«Անձը ներկայացվելու է դատարան, դատարանը քննիչի միջնորդությունը քննարկելու է, ասի կալանավորել անձին, թե ոչ, իսկ քննչական մարմինը հնարավորություն ունի ընտրելու գրավը որպես խափանման միջոց»,-ասաց Բաղդասարյանը:\nԳրավի կիրառման գումարի նվազագույն շեմն առաջարկվում է սահմանել 200 հազար դրամը և հնարավորություն ընձեռել հանցագործության տեսակից կախված անձի նկատմամբ կիրառվող գրավի չափն անհատականացնել:\n"
}