{
    "title": "Ծառուկյանը Ռուսաստանի հետ ռազմաքաղաքական նոր պայմանագրի կարիք է տեսնում |armenpress.am|",
    "text": "armenpress.am: «Բարգավաճ Հայաստան» կուսակցության ցուցակը գլխավորող Գագիկ Ծառուկյանը առաջնային հարց է համարում Հայաստանի անվտանգության ապահովումը, որի համար կարևորում է Ռուսաստանի հետ նոր ռազմաքաղաքական փաստաթղթի ստորագրումը: Ծառուկյանն այս մասին ասաց քարոզարշավի շրջանակում Տավուշում քաղաքացիների հետ հանդիպմանը:\nՆա նախ հիշեցրեց ԲՀԿ-ի կարգախոսը՝ «Անվտանգ հայրենիք, հզոր պետություն»:\n«Այսօր առանց անվտանգ հայրենիքի մենք չենք կարող ոչինչ անել: Առաջնային խնդիրը՝ պետք է կարողանանք ապահովել մեր երկրի, սահմանի, ժողովրդի անվտանգությունը»,-ասաց Ծառուկյանը:\nՆա հավելեց՝ պետք է վերջ դրվի սահման խախտելու, սահմանային միջադեպերի մասին այլ լուրերին:\n«Այլ կերպ դա լուծում չունի, մենք պետք է մեր ռուս բարեկամների հետ ստորագրենք նոր փաստաթուղթ՝ ռազմաքաղաքական: Հայ և ռուս զինվորը միասին պետք է սահմանը պահեն, որ մեր ժողովուրդը հանգիստ լինի»,-ասաց ԲՀԿ նախագահը:\nՆա նշեց, որ անվտանգության ապահովումից հետո միայն պետք է զբաղվել տնտեսության զարգացման գործով: Ծառուկյանը խոսեց նաև գյուղատնտեսությունից, վարկերից և այլ հարցերից:\n"
}