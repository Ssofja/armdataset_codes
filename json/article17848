{
    "title": "Մարզային հանդիպումները պետք է աշխատելաոճ լինեն. Ժաննա Անդրեասյան",
    "text": "Քաղաքացու օրը ՀՀ աշխատանքի և սոցիալական հարցերի նախարարի տեղակալ Ժաննա Անդրեասյանն աշխատանքային այցով Գեղարքունիքի մարզում էր։Այցի շրջանակներում փոխնախարարը հանդիպել է գավառցիների հետ, լսել նրանց առաջարկներն ու մտահոգությունները, որոնք, հիմնականում, առնչվել են գործող իրավական կարգավորումներին.\n«Քաղաքացիների հետ շփումը իրապես կարևոր է, որովհետև այդ հանդիպումներն են հնարավորություն տալիս հասկանալ, թե թղթին գրվածը ինչպե՞ս է աշխատում, որտե՞ղ, ի՞նչ խնդիրներ կան և ինչպե՞ս է պետք դրանք կարգավորել։ Այս առումով հատկապես մարզային հանդիպումները շատ կարևոր են և դրանք պետք է պարբերական բնույթ կրեն, աշխատելաոճ լինեն»,- նշել է փոխնախարարը։\nՆա հավաստիացրել է, որ քաղաքացիների մտահոգությունները նախարարության ուշադրության կենտրոնում կլինեն և օրենքի շրջանակում կարվի ամեն ինչ՝ դրանք կարգավորելու համար։ Տիկին Անդրեասյանը նաև կարևորել է մարզային սոցիալական ծառայությունների աշխատանքը և տարածքային մարմինների գործունեության արդյունավետությանն ու որակի բարձրացմանն ուղղված քայլերի ձեռնարկումը։Փոխնախարարն այցելել է «Գավառի մանկատուն» ՊՈԱԿ, հանդիպել մանկատան աշխատակիցներին ու երեխաներին, ծանոթացել մանկատան աշխատակիցներին հուզող խնդիրներին։\nՏիկին Անդրեասյանը գոհունակություն է հայտնել հաստատությունում տիրող դրական մթնոլորտի վերաբերյալ, այնուհանդերձ, առաջնահերթ համարել երեխայի՝ ընտանիքում ապրելու իրավունքի ապահովումը. «Շատ կարևոր է, որ մանկատներում խրախուսվի աշխատանքը կենսաբանական ընտանիքների հետ, և փնտրվեն ուղիներ, որպեսզի երեխաներն իրենց ընտանիքներում ապրեն։ Մեր քաղաքականությունն ուղղված է դրան, նաև նրանց մուտքը մանկատներ կանխարգելելուն»,- նշել է Ժ. Անդրեասյանը։\n"
}