{
    "title": "Արարատ Միրզոյանը՝ Արցախի նախագահի հնարավոր թեկնածուի մասին |lragir.am|",
    "text": "lragir.am: ԱԺ նախագահ Արարատ Միրզոյանը խորհրդարանում լրագրողների հետ զրույցում անդրադարձավ արցախի նախկին վարչապետ Արայիկ Հարությունյանին ՀՀ իշխանությունների կողմից հնարավոր աջակցությանը։\n«Ես լավ եմ վերաբերվում պարոն Հարությունյանին, մենք բազմիցս ունեցել ենք տարբեր հանդիպումներ և քննարկումներ տարբեր հարցերի շուրջ։ Ես կարող եմ ասել, որ պարոն Հարությունյանը համարում է, որ Հայաստանում ընթացած հեղափոխությունը և ընթացող ժողովրդավարական գործընթացներն այլընտրանք չունեն և միայն աննախադեպ լավ արդյունքների են հանգեցնելու Հայաստանի ու Արցախի համար»,- ասաց Միրզոյանը։\nԴիտարկմանը, որ Նիկոլ Փաշինյանն էլ էր ակնարկել, որ Արցախում պետք է աջակցեն այն ուժերին,ովքեր աջակցում են Հայաստանում տեղի ունեցած գործընթացները, Արարատ Միրզոյանը պատասխանեց, որ շատ նորմալ գործընթացի մասին է խոսքը։«Կան մարդիկ, ովքեր կարծում են, որ Հայաստանն ու Արցախը պետք է իքս ճանապարհով ընթանան, կան մարդիկ, որ իգրեկ ճանապարհի կողմնակից են։ Հիմա դուք ասում եք, որ այս իգրեկ ճանապարհի դիրքորոշումը կիսողներից մեկն այնպես է անում, որ իրեն աջակցություն լինի։ Ինչ-որ բարդ կոմբինացիաներ եք մտածում։ Մարդը մտածում է, որ այս ժողովրդավարական գործընթացներն անշրջելի ու լավ են ՀՀ ու Արցախի համար։ Ես էլ եմ այդպես կարծում, այստեղ անկեղծ համագործակցության մասին է խոսքը»,- ասաց Միրզոյանը։Նա հավելեց, որ ինչ վերաբերում է Հայաստանի ու Արցախի իշխանությունների համագործակցությանը, ովքեր էլ լինեն ՀՀ-ում ու Արցախում, այդ իշխանությունները դատապարտված են անեմասերտ համագործակցության՝ հանուն մեր ազգի բարօրության:\n"
}