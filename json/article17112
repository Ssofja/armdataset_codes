{
    "title": "Հայաստանի կառավարությունը ճգնաժամը հաղթահարելու միջոցառումների նոր խումբ կընդունի\r\n\r\n |armenpress.am|",
    "text": "armenpress.am: Հայաստանի Հանրապետության կառավարությունը կորոնավիրուսի տարածմամբ պայմանավորված ճգնաժամը հաղթահարելու նոր միջոցառումներ է մշակում։ Այս մասին «Ֆեյսբուք»-ի ուղիղ եթերում հայտնեց ՀՀ վարչապետ Նիկոլ Փաշինյանը։\n«Գիտեք, որ կառավարությունն արդեն 5 միջոցառման մասին որոշում կայացրել է, մշակվում են նոր միջոցառումներ։  Այդ 5 միջոցառումները չորեքշաբթի առավոտվանից կսկսեն գործնականում գործել։ Պատրաստվում է միջոցառումների նոր խումբ, այդ նոր խումբը նույնպես կընդունվի կառավարության առաջիկա նիստում։  Մենք այս դժվար ժամանակներում պետք է լինենք մաքսիմալ համախմբված, իսկ մենք ցույց ենք տվել, որ կարող ենք դա անել։ Ես ուզում եմ մեզ բոլորիս, մարդկությանն ընդհանրապես, մեր դաշնակիցներին և գործընկերներին աշխարհի բոլոր կողմերում հաջողություն մաղթել»,- նշեց Փաշինյանը։\nՆա նշեց, որ կորոնավիրուսը դարձավ այն փարձաքարը, որ ստիպեց երկրներին առանձին-առանձին գործել։ «Կարծում եմ՝  ժամանակն է, որպեսզի միջազգային հանրությունը, մենք բոլորս կարողանանք քննարկել ավելի միասնական գործողություններ մշակելու հնարավորությունը, որովհետև կարծում եմ, որ այդ միասնական գործողությունները կարող են ավելի արդյունավետ լինել»,- ասաց նա։\n"
}