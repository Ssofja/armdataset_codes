{
    "title": "Գորիսի քաղաքապետի փաստաբաններին չի հաջողվել ոչ ոստիկանությունից, ոչ էլ քննչական մարմնից որևէ տեղեկություն ստանալ․ Իրինա Յոլյան",
    "text": "Գորիսի փոխքաղաքապետ Իրինա Յոլյանը Ֆեյսբուքում գրառում է արել, որում նշում է, որ Գորիսի քաղաքապետ Առուշ Առուշանյանն այս պահին առևանգված է։ \n«Գորիս համայնքի ղեկավարը այս պահին առևանգված է։ Առուշ Առուշանյանի շահերի պաշտպան փաստաբաններ Դավիթ Կարապետյանի և Արմեն Մելքոնյանի հետ քիչ առաջ եմ խոսել։\nԱռայժմ փաստաբաններին չի հաջողվել ոչ ոստիկանությունից, ոչ էլ քննչական մարմնից որևէ տեղեկություն ստանալ: Այս մասին տեղեկացվել է նաև մարդու իրավունքների պաշտպանը։\nՓաստացի ոստիկանության ակնհայտ ապօրինի գործողությունների հետևանքով Առուշ Առուշանյանը 6 ժամից ավել զրկված է ազատությունից և առայժմ փաստաբաններին չի հաջողվում իրավական ճանապարհով բնականոն աշխատել։ Որևէ տեղեկատվության պարագայում լրացուցիչ կտեղեկացնեմ»,- գրել է նա։\nՀիշեցնենք, որ Ոստիկանությունից հայտնել էին, որ Գորիսի քաղաքապետ Առուշ Առուշանյանը հարուցված քրեական գործի շրջանակներում բերման է ենթարկվել եւ ներկայացվել նախաքննական մարմին, սակայն այլ մանրամասներ չեն հաղորդվել։\n"
}