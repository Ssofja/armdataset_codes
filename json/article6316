{
    "title": "Արցախի ոստիկանությունը հատուկ անցակետեր է տեղադրել Չափնի և Նոր Մանաշիդ համայնքներ տանող ճանապարհին",
    "text": "Արցախի Հանրապետության ոստիկանության տրամադրած տեղեկատվության համաձայն՝ արտակարգ իրավիճակի իրավական ռեժիմով պայմանավորված անձանց ազատ տեղաշարժի իրավունքների նկատմամբ կիրառվող սահմանափակումների ապահովման և տրանսպորտային միջոցների շարժը վերահսկելու նպատակով ԱՀ ոստիկանությունը մայիսի 8-ին ժամը 12:00-ից հատուկ անցակետեր է տեղադրել Մարտակերտ-Վարդենիս միջպետական ճանապարհից Չափնի համայնք տանող ճանապարհին, Նոր Վերինշեն համայնքից Նոր Մանաշիդ համայնք տանող ճանապարհին: Այս մասին տեղեկանում ենք Արցախի տեղեկատվական շտաբից։\nՍահմանվել է Նոր Վերինշեն համայնքի վարչական սահմաններ և Չափնի գյուղ մուտք գործելու և ելք կատարելու հատուկ ռեժիմ՝ արգելելով մարդկանց և տրանսպորտային միջոցների մուտքն ու ելքը՝ բացառությամբ առաջին անհրաժեշտության ապրանքների, պարագաների, սննդամթերքի, դեղորայքի, վառելիքի մատակարարման նպատակով անձանց տեղաշարժի և Քարվաճառ-Նոր Վերինշեն-Մարտակերտ ավտոճանապարհով ավտոմոբիլային տրանսպորտի երթևեկության:\nՔարվաճառ-Նոր Վերինշեն-Մարտակերտ ավտոճանապարհով ավտոմոբիլային տրանսպորտի երթևեկության վերահսկման նպատակով ԱՀ ոստիկանության կողմից Նոր Վերինշեն համայնքի ներսում սահմավել են վերակարգեր, որպեսզի բացառվեն Նոր Վերինշեն համայնքի վարչական տարածքում երթևեկող տրանսպորտային միջոցների կանգ առնելը:\nԱվելի վաղ, Արցախի Հանրապետության պարետի մայիսի 8-ի որոշմամբ Շահումյանի շրջանի Նոր Բրաջուր համայնքում կիրառվել են մուտք գործելու և ելք կատարելու մի շարք սահմանափակումներ։\n"
}