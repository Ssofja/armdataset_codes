{
    "title": "Բավական զգայուն են խախտումները, չեմ կարող բացահայտել. Ինչ է կատարվում Քաղավիացիայի կոմիտեի շուրջ\r\n |lragir.am|",
    "text": "lragir.am: ՀՀ վարչապետի ավիացիայի հարցերով խորհրդական Հակոբ Ճաղարյանն անդրադարձել է մամուլում ու սոցցանցերում տարածված տեղեկությանը, թե Միջազգային ավիացիոն կազմակերպությունը Հայաստանի Քաղավիացիայի պետական կոմիտեին զրկել է լիցենզիայից։\nՊարոն Ճաղարյան, ի վերջո ի՞նչ է տեղի ունեցել, ի՞նչ լիցենզիայից զրկելու մասին է խոսքը։\nԼիցենզիայից զրկելը ճիշտ արտահայտություն չէ։ Աշխարհում գոյություն ունի Քաղաքացիական ավիացիայի միջազգային կազմակերպություն (ԻԿԱՕ)։ ԻԿԱՕ-ն ունի կարգավորումներ, ԻԿԱՕ-ի անդամ երկրները, որոնց թվում է նաև Հայաստանի Հանրապետությունը, պարտավոր են կատարել ԻԿԱՕ-ի ստանդարտները՝ անվտանգության, օդանավերի պիտանելիության, վերահսկողության կարգավորման և այլն։ Ավիացիայի կարգավորման բոլոր ոլորտներում պարտավոր են կատարել այդ ստանդարտները, և խորհրդատվական պրակտիկա էլ կա։\nՄիջազգային հանրությունը լիցենզիա չի տալիս ոչ մի երկրի, այսինքն՝ ԻԿԱՕ-ն, Ավիացիոն անվտանգության եվրոպական գործակալությունը ոչ թե լիցենզիա են տալիս, այլ ուղղակի գնահատում են կատարվող աշխատանքի որակը, թե ինչպես են կատարվում միջազգային կարգավորումները, և տալիս են իրենց գնահատականը։\nԻ՞նչ խնդիրներ են արձանագրվել Հայաստանի վերաբերյալ։\nՀայաստանն ունի խնդիր, Հայաստանի ավիացիոն իշխանությունները ունեն խնդիրներ։ Ես այս պահին իրավունք չունեմ բացելու խնդիրների ամբողջ ծավալը։ Ես երկրի ղեկավարին համապատասխան զեկույցը ներկայացրել եմ։ Թե ինչ կարվի հետագայում, դա արդեն երկրի ղեկավարի որոշումն է։\nՀայաստանն իրականում ունի բազմաթիվ անհամապատասխանություններ, և այդ անհամապատասխանությունները կարգավորվելու կարիք ունեն։\nԽախտումները լո՞ւրջ են, ինչ-որ պատժամիջոցնե՞ր են սպառնում Հայաստանի քաղավիացիայի ոլորտին։\nԲավական զգայուն են խախտումները։ Կներեք, չեմ կարող բացահայտել, քանի որ դրա իրավունքը չունեմ, դրանք ծառայողական փաստաթղթեր են։ Ես իմ վերլուծությունը, պատճառները, կարգավորման եղանակները ներկայացրել եմ վարչապետին, որոշումը պետք է իրենք կայացնեն։\n"
}