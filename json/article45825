{
    "title": "Առաջարկվում է հաշվեքննության առարկա դարձնել նաև հարկային մուտքերը. Հաշվեքննիչ պալատը կողմ է |hetq.am|",
    "text": "hetq.am: Ազգային ժողովի «Իմ քայլը» խմբակցության մի խումբ պատգամավորներ առաջարկում են փոփոխություններ Հաշվեքննիչ պալատի մասին օրենքում` հաշվեքննության առարկա դարձնելով նաև պետական գործառույթների իրականացման համար միջոցների հավաքագրումը` հարկային մուտքերը:\nԸստ հեղինակների` գործող օրենքով հստակ կարգավորված չէ եկամուտների հավաքագրման մասով հաշվեքննություն իրականացնելու ուղղակի պահանջ: Ուստի անորոշությունից խուսափելու համար անհրաժեշտ է հստակ սահմանել, որ հաշվեքննության առարկա է նաև պետական գործառույթների իրականացման համար միջոցների հավաքագրումը` հարկային մուտքերը:\nՀարկային մուտքերի հաշվեքննությունը հանդիսանում է Լիմայի հռչակագրի հիմնադրույթներից և ներառված է բյուջետային մուտքերի աուդիտի բաժնում: Ըստ այդ հռչակագրի` աուդիտի բարձրագույն ինստիտուտները պետք է լիազորված լինեն լայնորեն աուդիտի ենթարկել հարկերի հավաքագրման գործընթացը, ուսումնասիրել հարկային փաստաթղթեր, ինչպես նաև  հարկերի հավաքագրման համակարգը և արդյունավետությունը:\nՀաշվեքննիչ պալատից մեզ հայտնեցին, որ պալատը համակարծիք է նախագծում բերված փաստերի և հիմնավորումների հետ, հատկապես հաշվի առնելով  միջազգային կառույցների կողմից հաշվեքննության արդյունավետության բարձրացման նպատակով ներկայացված առաջարկությունների շրջանակն ու բնույթը:\nԱռաջարկվում է նաև հստակեցնել հաշվեքննիչ պալատի անդամի, ներառյալ նախագահին ներկայացվող պահանջները: Թեկնածուն պետք է համապատասխանի Ազգային ժողովի պատգամավորին ներկայացվող պահանջներին, բարձրագույն կրթությամբ, աուդիտորի որակավորմամբ, (աուդիտորի նվազագույնը հինգ տարվա աշխատանքային ստաժ):\nՆախագիծը շրջանառության մեջ է դրվել օգոստոսի 3-ին:\nՀաշվեքննիչ պալատն արտաքին պետական հաշվեքննություն իրականացնող անկախ պետական մարմին է, որի գործունեության նպատակը հանրային ֆինանսների և սեփականության ոլորտում պետական և համայնքային բյուջետային միջոցների, ստացած փոխառությունների և վարկերի, պետական և համայնքային սեփականության օգտագործման օրինականության և արդյունավետության վերաբերյալ Ազգային ժողովին և հանրությանը ժամանակին, մասնագիտական և անկողմնակալ տեղեկատվություն ներկայացնելն է:\nՀաշվեքննիչ պալատը հաշվեքննություն է իրականացնում պետական բյուջեի և համայնքային բյուջեների միջոցներից ֆինանսավորվող պետական և տեղական ինքնակառավարման մարմիններում և հիմնարկներում:\nԸնդգծենք, որ այն դեռևս նախագիծ է և խորհրդարանի նիստերի օրակարգ ներառվելու համար նախ պետք է ստանա ԱԺ գլխադասային հանձնաժողովի դրական եզրակացությունը:\n"
}