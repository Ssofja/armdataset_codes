{
    "title": "ՍԴ դատավորի թեկնածուի մասին եզրակացությունը մինչև երեքշաբթի ներկայացվի ԱԺ |pastinfo.am|",
    "text": "pastinfo.am: Կոռուպցիայի կանխարգելման հանձնաժողովն ստուգել է ՍԴ դատավորի երկու թեկնածուի բարեվարքությունը, սակայն առաջիկա օրերին միայն մեկի վերաբերյալ եզրակացությունը կուղարկվի ԱԺ։ Այս մասին ասաց Կոռուպցիայի կանխարգելման հանձնաժողովի նախագահ Հայկուհի Հարությունյանը։ \nՆրա փոխանցմամբ՝ ՍԴ դատավորի երեք թեկնածուներն էլ լրացրել են բարեվարքության հարցաթերթիկը։ Երկու թեկնածուի մասով եզրակացությունը գրեթե պատրաստ էր, երբ պարզ դարձավ, որ ՍԴ դատավորի թեկնածու Վահրամ Ավետիսյանը ՍԴ–ում դատավոր ընտրվելու առնչությամբ իր ներկայացրած դիմումը հետ է կանչել։\n«Թեկնածուներից մեկը հանել է թեկնածությունը։ Մենք դիմել ենք ԱԺ՝ մի քանի հարց կփորձենք հասկանալ։ Երբ մենք հարցումներն արել ենք, երկու թեկնածուի վերաբերյալ նույն փաստաթղթով է գնացել, որովհետև ժամկետները շատ մոտ էին։ Հիմա մի թեկնածուին պետք է հանել։\nԱրդեն անհատական մեր եզրակացությունը նախնական տարբերակով կազմված է միայն այս պահին գործող թեկնածուի վերաբերյալ։ Եզրակացությունը մինչև երեքշաբթի կներկայացնենք ԱԺ։ Սա վերաբերում է միայն մեկ թեկնածուին»,- նշեց նա\nԵրրորդ թեկնածուի վերաբերյալ փաստաթղթերը փոքր-ինչ ավելի ուշ են ստացվել, հետեւապես եզրակացությունն ավելի ուշ կներկայացվի։\n«Ունեինք երեք թեկնածուների բարեվարքության լրացված թերթիկ, որից մեկը ուշ է ներկայացրել թերթիկը, մեկինը գրեթե պատրաստ է, որը կներկայացնենք ԱԺ և կսպասենք նոր թեկնածուի առաջադրմանը»,- հայտնեց Հարությունյանը։\nՀՀ նախագահ Արմեն Սարգսյանը ՍԴ դատավորի թեկնածու է առաջադրել Արթուր Վաղարշյանին, Դատավորների ընդհանուր ժողովը` Երվանդ Խունդկարյանին։ Բոլոր թեկնածուներին պետք է ընտրի Ազգային ժողովը 3/5-րդ ձայներով, կառավարության առաջարկած թեկնածուն՝ Վահրամ Ավետիսյանը հետ է վերցրել իր համաձայնությունը՝ հայտարարելով, որ «Իմ քայլը» խմբակցության պատգամավորների հետ հանդիպումից եւ հետագա քննարկումներից իր համար ակնհայտ է դարձել, որ պատգամավորների մի մասի՝ Սահմանադրական դատարանի դերակատարության, Սահմանադրական դատարանի դատավորի ապաքաղաքականացվածության եւ անկախության վերաբերյալ մոտեցումներն ու պատկերացումները համահունչ չեն իր մոտեցումներին եւ պատկերացումներին, իսկ որոշ դեպքերում նաեւ՝ անընդունելի։\n"
}