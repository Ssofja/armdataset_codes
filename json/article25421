{
    "title": "Թրամփը խոստացել է Իրաքից գումար բռնագանձել զորքերի դուրսբերման դեպքում |tert.am|",
    "text": "tert.am: ԱՄՆ նախագահ Դոնալդ Թրամփը Fox News-ին տված հարցազրույցում հայտարարել է, որ ԱՄՆ-ն իրավունք ունի Իրաքից գումար պահանջել այդ երկրից ամերիկյան զորքերի դուրսբերման դեպքում, գրում է USA Today-ը:\nՆրա խոսքով՝ փոխհատուցման գումարի մեջ կմտնեն այն միջոցները, որոնք ԱՄՆ-ն ծախսել է բազաների, օդանավակայանների և դեսպանատան կառուցման համար:\nԹրամփը նաև նշել է, որ ամերիկյան զորքերը դուրս բերելու կոչերը Իրաքում հնչում են միայն հրապարակայնորեն, իսկ «մասնավոր կարգով» այդ թեման չի շոշափվել:\nՊատասխանելով այն հարցին, թե ինչպես է Վաշինգտոնը մտադիր հասնել փոխհատուցման, Թրամփը հիշեցրել է, որ ԱՄՆ-ում է գտնվում 35 մլրդ դոլար, որն Իրաքը տեղադրել է բանկային հաշվում:\n«Կամ կվճարեն, կամ այդ գումարները այդպես էլ կմնան հաշվի վրա»,- հավելել է նա:\n"
}