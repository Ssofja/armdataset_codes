{
    "title": "ՀՀ բնապահպանության նախարարը Չինաստանում կմասնակցի «Գոտի և ճանապարհ» միջազգային համագործակցության համաժողովին",
    "text": "Հայաստանի Հանրապետության բնապահպանության նախարար Էրիկ Գրիգորյանը 2019թ. ապրիլի 25-27-ն աշխատանքային այցով կմեկնի Չինաստանի Ժողովրդական Հանրապետություն՝ մասնակցելու  Պեկինում տեղի ունենալիք Գոտի և ճանապարհ միջազգային համագործակցության համաժողովին, որի շրջանակներում կանցկացվի նաև «Կանաչ Մետաքսի ճանապարհ» երկրորդ թեմատիկ ֆորումը և կտրվի «Կանաչ գոտիների և Ճանապարհների Կանաչ Զարգացման Միջազգային Կոալիցիայի» մեկնարկը:\nՄիջոցառմանը կմասնակցեն 40 երկրի ղեկավարներ և 160-ից ավելի բարձրաստիճան այլ պաշտոնյաներ, միջազգային կազմակերպությունների ղեկավարներ և հյուրեր: Միջոցառումների շրջանակներում տեղի կունենան երկրների կառավարությունների ներկայացուցիչների մասնակցությամբ կլոր սեղաններ, բարձրաստիճան հանդիպումներ, կայուն զարգացմանը, կանաչ տեխնոլոգիաների ներդրմանը, կանաչ էներգիային, գլոբալ կլիմայական կառավարմանն ու կենսաբազմազանության պահպանմանը նվիրված 12 թեմատիկ հանդիպումներ։ Ֆորումի նպատակն է բնապահպանական քաղաքակրթության և զարգացման վերաբերյալ հայեցակարգերի և պետությունների փորձի փոխանակման միջոցով Կայուն զարգացման 2030 օրակարգի իրականացումը:\nԲնապահպանության նախարար Էրիկ Գրիգորյանը հանդես կգա ելույթով։ Միջոցառման շրջանակներում նախատեսվում են նախարարի երկկողմ հանդիպումները Չինաստանի էկոլոգիայի և շրջակա միջավայրի նախարարի և Անտառային ազգային գործակալության ղեկավարի հետ։ Նախատեսվում է նաև «Հայաստանի Հանրապետության բնապահպանության նախարարության և Չինաստանի Ժողովրդական Հանրապետության Էկոլոգիայի և շրջակա միջավայրի նախարարության միջև բնապահպանության ոլորտում համագործակցության վերաբերյալ» փոխըմբռնման հուշագրի ստորագրման արարողություն:\n"
}