{
    "title": "ԱՀԿ-ն և Չինաստանը համատեղ պայքարելու են կորոնավիրուսի դեմ |armenpress.am|",
    "text": "armenpress.am։ Առողջապահության համաշխարհային կազմակերպության գլխավոր տնօրեն Թեդրոս Ադան Գեբրեյեսուսը և Չինաստանի արտաքին գործերի նախարար Վան Ին հունվարի 28-ին պատրաստակամություն են հայտնել համագործակցել նոր տեսակի կորոնավիրուսի դեմ պայքարում, որն արդեն 106 մարդու կյանք է խլել:\nԻնչպես տեղեկացնում է «ՌԻԱ Նովոստի»-ն, այս մասին նշված է Չինաստանի արտաքին գործերի նախարարության տարածած հաղորդագրության մեջ:\n«ԱՀԿ-ն հույս ունի ամրապնդել համագործակցությունը Չինաստանի հետ և պատրաստ է Պեկինին անհրաժեշտ օգնություն տրամադրել»,-հայտարարել է Գեբրեյեսուսը:\nՎան Ին իր հերթին շնորհակալություն է հայտնել ԱՀԿ-ի տնօրենին կառույցի օբյեկտիվ և արդար դիրքորոշման համար: «Չինաստանը նույնպես պատրաստ է ուժեղացնել համագործակցությունը միջազգային կազմակերպությունների, մասնավորապես Առողջապահության համաշխարհային կազմակերպության հետ` պահպանելով բաց և թափանցիկ հարաբերությունները»,-նշել է Վան Ին:\nՉԺՀ-ի առողջապահության կոմիտեի վերջին տվյալներով` Չինաստանում նոր տեսակի կորոնավիրուսի հետևանքով հիվանդների թիվը հասել է 4515-ի, որոնցից 106-ը մահացել է: Վարակի դեպքեր են գրանցվել Հոնկոնգում, Մակաոյում, Թայվանում, Թալյանդում, Ճապոնիայում, Հարավային Կորեայում, ԱՄՆ-ում, Կանադայում, Վիետնամում, Սինգապուրում, Նեպալում, Ֆրանսիայում, Ավստրալիայում, Մալազիայում, Գերմանիայում:\n"
}