{
    "title": "Վերաքննիչը մուտքագրել է Գրիգորյանի բողոքը Քոչարյանի և մյուսների գործը ՍԴ ուղարկելու որոշման դեմ |azatutyun.am|",
    "text": "azatutyun.am։ Վերաքննիչ քրեական դատարանը մուտքագրել է 2008-ի մարտյան արյունալի իրադարձությունների 9 զոհերի իրավահաջորդների ներկայացուցիչ Վահե Գրիգորյանի բողոքը Ռոբերտ Քոչարյանի և մյուսների գործի վարույթը կասեցնելու և գործը Սահմանադրական դատարան (ՍԴ) ուղարկելու՝ դատավոր Դավիթ Գրիգորյանի որոշման դեմ: Բայց քանի դեռ գործի նյութերը չկան, բողոքը չի կարող մակագրվել որևէ դատավորի, «Ազատությանը» տեղեկացրին Վերաքննիչ քրեական դատարանից՝ մանրամասնելով, որ իրենք արդեն դիմել են առաջին ատյանի դատարան նյութերն իրենց ուղարկելու պահանջով։«Հիմա մենք կգրենք գրություն, երբ որ կպատասխանեն, որ նյութեր չկա, արդեն ըստ ընթացակարգի կորոշվի ոնց կանեն։ Էս պահին ոչինչ հայտնել չենք կարող՝ վարույթ ընդունվել է, չի ընդունվել, դա մեր իրավասության սահմաններում չի», - հայտնեցին Վերաքննիչ քրեական դատարանից։Տուժողների իրավահաջորդ Վահե Գրիգորյանը դատավոր Դավիթ Գրիգորյանի կայացրած որոշումը համարում է ոչ մրցակցային դատավարական պրոցեսի արդյունքում կայացված որոշում։«Որոշման հիման վրա կասեցվել է մի գործ, որը վերաբերում է ոչ միայն Ռոբերտ Քոչարյանին, այլ ևս երեք մեղադրյալների և տասնյակ տուժողների։ Նրանցից որևէ մեկի դիրքորոշումը դրա վերաբերյալ չի հարցրել: Դա բավական չի, անմիջապես որոշումը կայացնելիս վերցրել որոշումը ուղարկել է ՍԴ՝ Սահմանադրական դատարան ուղարկելով նաև 80 հատոր բնօրինակ գործի նյութերը», -  ընդգծեց Գրիգորյանը։Սահմանադրական դատարանից այսօր հայտնել են, որ Ռոբերտ Քոչարյանի և մյուսների գործով առաջին ատյանի դատարանի դիմումը ՍԴ մուտքագրվել է մայիսի 20-ին, օրվա երկրորդ կեսին: Սահմանադրական դատարանի այսօրվա հաղորդագրության համաձայն՝ դիմումը գտնվում է նախնական ուսումնասիրության փուլում։«Դիմումի նախնական ուսումնասիրությունն իրականացվում է Սահմանադրական դատարանի աշխատակարգով սահմանված կարգով և ժամկետներում», - ասված է հաղորդագրությունում: Սահմանադրական դատարանի աշխատակարգով սահմանվում է՝ նախնական ուսումնասիրումը պետք է ավարտվի դիմումը մուտագրվելուց հետո ոչ ուշ, քան 20-օրյա ժամկետում:\n"
}