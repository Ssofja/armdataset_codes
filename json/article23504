{
    "title": "ԱԱՏՄ-ն ստուգայց է իրականացրել Գյումրու փակ տիպի հաստատություններում",
    "text": "ՀՀ առողջապահական և աշխատանքի տեսչական մարմնի(ԱԱՏՄ) Հյուսիսային տարածքային կենտրոնի մասնագետներն այսօր ուժեղացված ռեժիմով հերթական ստուգայցն են իրականացրել Գյումրի և Արթիկ քաղաքներում:\nԳյումրիում ուժեղացված ստուգայց անցկացվել էր երկու օր առաջ ևս։ Ստուգայցերի շրջանակն այսօր ընդգրկել է մասնավորապես «Գյումրիի տարեցների շուրջօրյա խնամքի կենտրոն»-ը, «Ֆրիտյոֆ Նանսենի անվան երեխաների խնամքի և պաշտպանության N2 գիշերօթիկ հաստատություն» ՊՈԱԿ-ը:\nԱյցի և արդյունքների մասին տեղեկացնում է ԱԱՏՄ-ն:\nՓակ տիպի այս հաստատություններում, որտեղ աշխատում են 14-օրյա հերթափոխով, բոլոր աշխատակիցները հետազոտվում են մինչ հերթափոխն ընդունելը:\nԴիտարկման արդյունքում արձանագրվել է, որ «Գյումրիի տարեցների շուրջօրյա խնամքի կենտրոն»-ում և «Ֆրիտյոֆ Նանսենի անվան երեխաների խնամքի և պաշտպանության N2 գիշերօթիկ հաստատություն»-ում հակահամաճարակային միջոցառումների պատասխանատուները նշանակված են, ստեղծված է օպերատիվ շտաբ՝ իր պատասխանատուով:\nԳրանցամատյաննեը պատշաճ լրացված են, երեխաներին խնամքի կենտրոնում օրական ջերմաչափում են նույնիսկ երեք անգամ:\nԱպահովված են անհատական պաշտպանիչ միջոցները, դիմավահանները, ախտահանիչները, հպման մակերեսների համար օգտագործվում է սպիրտի 70 տոկոսանոց լուծույթ, սանհանագույցներում առկա են մեկանգամյա օգտագործման անձեռոցիկներ:\n"
}