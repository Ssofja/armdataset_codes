{
    "title": "Ապրիլին առաջին անգամ արտահանման աճ կա. Նախարար |lragir.am|",
    "text": "lragir.am։ Այսօր լրագրողների հետ զրույցում Տնտեսական զարգացման եւ ներդրումների նախարար Տիգրան Խաչատրյանը հայտարարել է, որ երեք ամիսների անկումից հետո ապրիլին առաջին անգամ ապրանքների արտահանման գրեթե 10 տոկոսանոց աճ ունենք: «Դա վիճակագրության պետական կոմիտեի ցուցանիշն է: Մենք ունենք նաեւ մաքսային պետական ծառայության տվյալները, որոնք ավելի բարձր աճի մասին են վկայում՝ 14,5 տոկոս»:- ասել է նախարարը:\nՆա նշել է, որ արտահանման երեք ուղղություն կա. լեռնահանքային արտադրանքն արտահանվում է հիմնականում Չինաստան, եվրոպական շուկա եւ Ռուսաստան: Երկրորդը ծխախոտի արտադրանքն է, որը տարեկան շուրջ 200 մլն դոլարի արտահանման ծավալ ունի եւ արտահանվում է արաբական աշխարհ: Երրորդ հիմնական ուղղությունը Ռուսաստանն է, ուր արտահանվում է հիմնականում տեքստիլ, գյուղատնտեսական արտադրանք: Տիգրան Խաչատրյանը նշել է, որ այս երեք ուղղություններով էլ աճ կա:\n"
}