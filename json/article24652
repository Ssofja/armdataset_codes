{
    "title": "Կիևը միջնորդներին է փոխանցել 200 ռազմագերիների ցուցակ |azatutyun.am|",
    "text": "azatutyun.am: Պաշտոնական Կիևը Դոնբասի հակամարտության կարգավորման միջնորդներին է փոխանցել 200 ռազմագերիների ցուցակ՝ հնարավոր փոխանակման նպատակով։ Այս մասին հայտնել է Ուկրաինայի նախագահ Վլադիմիր Զելենսկին Թուրքիայի հեռուստառադիոընկերությանը տված հարցազրույցում, որը հրապարակվել է Ուկրաինայի նախագահի պաշտոնական կայքէջում:\nՈւկրաինայի այժմ նախկին արտգործնախարար Վադիմ Պրիստայկոն անցած շաբաթներին հայտարարել էր, որ մինչև ապրիլ պետք է տեղի ունենա «բոլորը բոլորի դիմաց» սկզբունքով փոխանակման վերջին փուլը:\nԱնցյալ տարվա դեկտեմբերին Փարիզում երկարատև դադարից հետո տեղի է ունեցել Ուկրաինայի արևելքի հակամարտության հարցով «նորմանդական ձևաչափով» հանդիպումը, որի ընթացքում առաջին անգամ հանդիպել են Վլադիմիր Պուտինն ու Վլադիմիր Զելենսկին:\nԲանակցությունների ընթացքում կողմերը պայմանավորվել են Դոնբասում շփման գծից ետ քաշել զորքը, շարունակել ռազմագերիների ու պատանդների փոխանակումը և Մինսկի համաձայնությունների իրականացման ճանապարհային քարտեզ կազմել: Այդ պայմանավորվածություններից որևէ մեկն առայժմ ամբողջությամբ չի իրականացվել։\n"
}