{
    "title": "ՇՄ նախարարությունում Infocom․am-ի հրապարակման հիման վրա ծառայողական քննություն է նշանակվել",
    "text": "Շրջակա միջավայրի նախարար Էրիկ Գրիգորյանի մամուլի քարտուղար Դավիթ Գրիգորյանն իր ֆեյսբուքյան էջում պարզաբանում է տարածել՝ կապված Infocom.am-ի հրապարակման հետ, ըստ որի ՇՄ նախարարությունը մի քանի հարցումներից հետո չի տրամադրել անհրաժեշտ տեղեկությունը։ Պարզաբանումը ներկայացնում ենք ստորև․\n««Ինֆոքոմ» լրատվական կայքում տեղ է գտել «Շրջակա միջավայրի նախարարությունը ստում է՝ թաքցնելով հրապարակման ենթակա տեղեկատվությունը» վերտառությամբ հոդված։\n«Ինֆորմացիոն կոմիտե» տեղեկատվական ՀԿ-ն հարցմամբ դիմել էր Շրջակա միջավայրի նախարարությանը՝ խնդրելով տրամադրել Արարատյան դաշտի արտեզյան ավազանից օգտվող ձկնաբուծարանների աշխարհագրական կոորդինատներն (ինչին նախարարությունը չի տիրապետում) ու սեփականատերերի ցանկը։ Հարցմանն ի պատասխան ՇՄՆ համապատասխան աշխատակիցը տրամադրել էր Արարատյան դաշտի արտեզյան ավազանից օգտվող ձկնաբուծարանների ցանկը, կազմակերպությունների և անձանց տվյալները, ձկնաբուծարանների գտնվելու վայրերը, ջրօգտագործման թույլտվության համարները, ժամկետները, ստորերկրյա հորերի քանակն ու ծավալները։\nՍակայն, ի պատասխան «Ինֆորմացիոն կոմիտե» տեղեկատվական ՀԿ-ի մյուս՝ Արարատյան դաշտի արտեզյան ջրերի խորքային հորերին վերաբերող հարցմանը, սույն աշխատակիցը սպառիչ և ամբողջական պատասխանի փոխարեն այլ տեղեկատվություն է տրամադրել, որի առիթով ՇՄ նախարարությունում նշանակվել է ծառայողական քննություն։\n✅Շրջակա միջավայրի նախարարությունը պատրաստակամ է «Ինֆորմացիոն կոմիտե» տեղեկատվական ՀԿ-ին օրենքի շրջանակներում փոխանցել նախկինում տեխնիկական վրիպակի պատճառով չտրամադրված տեղեկությունները։Հավելենք նաև, որ շրջակա միջավայրի նախարարությունը պարբերաբար հարցումներ է ստանում «Ինֆորմացիոն կոմիտե» տեղեկատվական ՀԿ-ից և տրամադրում է սպառիչ պատասխաններ»։\n"
}