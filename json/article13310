{
    "title": "Ամուր թիկունք. նվերներ փոխանցելու համար ստեղծված կայքն Արցախից եկած ընտանիքների կարիքների գրանցման համար առանձին բաժին կունենա",
    "text": "Esterox ծրագրավորման ընկերության աշխատակիցների միացյալ ջանքերով ստեղծված Giver նախաձեռնությունը պատերազմական այս օրերին իր աջակցությունն է առաջարկում Արցախից ժամանած ընտանիքներին, ինչպես նաեւ պատերազմական իրավիճակում տուժած այլ քաղաքացիների: \nGiver.am ընկերությունն ի սկզբանե ստեղծվել է, որպեսզի մարդիկ միմյանց նվերներ փոխանցեն։ \nՆախաձեռնության պատասխանատու Փեփի Գալոյանը մեր զրույցում ներկայացրեց, որ ինչ-որ մեկը գրանցվում էր կայքում, նվեր տեղադրում, մյուսը` գրանցվում, ստանում էր նվերը, սակայն պայմանավորված ստեղծված պատերազմական իրավիճակով` ընկերության տնօրեն Արմեն Ադամյանի մոտ միտք առաջացավ՝ կայքն օգտագործել Արցախից եկած ընտանիքներին աջակցելու համար:\nԳաղափարի իրագործման համար ընկերությունը սկսել է համագործակցել  ՀՀ աշխատանքի եւ սոցիալական հարցերի նախարարության հետ, ապա ստեղծել հիմնադրամ, որպեսզի ե՛ւ ընկերությունը, ե՛ւ ընկերության արտասահմանյան գործընկերները կարողանան ֆինանսավորել եւ այդպիսով աջակցել արցախցիներին։\nԳալոյանի խոսքով` մի քանի ընտանիքների հետ ծանոթանալուց հետո հասկացել են, որ նրանք նաեւ հոգեբանական աջակցության կարիք ունեն, բաց մնացած իրավական հարցեր, հաճախ չգիտեն՝ առողջապահական, սոցիալական աջակցություն ստանալու, նպաստների համար որտեղ դիմել: \n«Մտածեցինք, որ ընտանիքներին կարող ենք աջակցել` նրանց հարցերին պատասխանելով, ներգրավեցինք մասնագետներ, երբ արդեն մի քանի ընտանիքի էլ գիտեինք, տեղի ունեցավ հանդիպումը: Մասնագետները եւ Արցախից եկած ընտանիքները քննարկեցին հոգեբանական, իրավական, սոցիալական հարցեր»,- ասաց մեր զրուցակիցը՝ հավելելով, որ շարունակելու են աջակցել ընտանիքներին: \nԿայքում ավելանալու է նաեւ կարիքների բաժին, այն արդեն ծրագրավորման փուլում է, այստեղ Արցախից եկած ընտանիքները հնարավորություն կունենան գրանցվել եւ գրել իրենց կարիքները: Նախաձեռնության անդամներն էլ փորձելու են հոգալ այդ կարիքները՝ իրենց արտասահմանյան գործընկերների կամ այլ ցանկացողների աջակցությամբ:\nՆախաձեռնության միջոցով ընտանիքներին կարող են աջակցել բոլոր ցանկացողները` տրամադրելով Արցախից ժամանած ընտանիքների կոնտակտային տվյալներ, փոխանցելով սնունդ, հագուստ, դեղորայք եւ խնամքի պարագաներ, ունենալով ֆինանսական ներդրում:\nՀավաքագրված ապրանքները` սնունդը, դեղորայքը, հիգիենայի պարագաները Արցախից եկած ընտանիքներին հասցնելու համար Giver նախաձեռնությանը  անհրաժեշտ են նաեւ կամավորներ` հատկապես մարզերից։ Նախաձեռնությունը հավաքագրում է նաեւ վարորդ եւ ադմինիստրատիվ աշխատնքով զբաղվող կամավորների:\nԶարա Խաչատրյան\n"
}