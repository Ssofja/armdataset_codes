{
    "title": "ԱՄՆ կառավարությունն այս տարի ավելացնում է Հայաստանի Հանրապետությանը տրամադրվող աջակցությունը մոտ 40 տոկոսով",
    "text": "«Ուզում եմ օգտվել առիթից և շնորհակալություն հայտնել ԱՄՆ Միջազգային զարգացման գործակալության աջակցությամբ սոցիալական պաշտպանության ոլորտում իրականացված ծրագրերի համար և նաև շնորհավորել բոլորիս՝ նոր ծրագրի մեկնարկի առթիվ: «Դեպի անկախ ապրելակերպ» կոչվող այս ծրագիրը շատ կարևոր է, քանի որ հաշմանդամություն ունեցող անձանց անկախ կյանքի վերաբերյալ բավարար գիտելիքներ ունենք կուտակած, սակայն դրանք գործնականում կիրառելու տեսանկյունից փորձ չունենք: Հույս ունեմ, որ այս ծրագիրը կլրացնի այդ բացը»,- այս մասին, ՀՀ աշխատանքի և սոցիալական հարցերի նախարարությունում ընդունելով ԱՄՆ Միջազգային զարգացման գործակալության հայաստանյան առաքելության տնօրեն տիկին Դեբորա Գրիզերի գլխավորած պատվիրակությանը, ասել է նախարար Զարուհի Բաթոյանը:\nՆախարարը հյուրերին տեղեկացրել է, որ հաշմանդամություն ունեցող անձանց իրավունքների պաշտպանության ոլորտում նախարարությունն արդեն իսկ ձեռնամուխ է եղել երկու կարևորագույն օրինագծերի մշակման, որոնք ուղղված են հաշմանդամություն ունեցող անձանց կյանքի որակը փոխելուն.\n««Հաշմանդամություն ունեցող անձանց իրավունքների մասին» և «Անձի ֆունկցիոնալության գնահատման մասին» օրենքների նախագծերը մշակվել են՝ հիմքում ունենալով հաշմանդամություն ունեցող անձանց կարողությունների զարգացման և անհատական կարիքի գնահատման սկզբունքը: Այս իմաստով համայնքային ծառայությունների զարգացումը և հատկապես անկախ կյանքի քաջալերմանն ուղղված ծրագրերը շատ կարևոր են: Այս համատեքստում շատ կարևոր է նաև հասկանալ, որ գործ ունենք որոշակի կարծրատիպերի հաղթահարման անհրաժեշտության հետ, հատկապես, երբ խոսքը վերաբերում է մտավոր կամ հոգեկան առողջության խնդիրներ ունեցող անձանց»,- ասել է նախարարը:\nԱՄՆ Միջազգային զարգացման գործակալության հայաստանյան առաքելության տնօրենը ողջունել է նախարարության որդեգրած ներառական քաղաքականությունը և որոշ մանրամասներ ներկայացրել 2020 թ.-ին մեկնարկող ծրագրի վերաբերյալ.\n«Տիկին նախարար, ես երկու կարևոր և ուրախ լուր ունեմ Ձեզ համար։ Առաջինը՝ ԱՄՆ կառավարությունն այս տարի ավելացնում է Հայաստանի Հանրապետությանը տրամադրվող աջակցությունը մոտ 40 տոկոսով։ Վստահ եմ, որ այդ գումարն արդյունավետորեն կծառայի Հայաստանի Հանրապետության քաղաքացիներին՝ նպաստելով երկրի զարգացմանը։\nԵրկրորդը՝ ԱՄՆ Միջազգային զարգացման գործակալությունը սկսել է նոր ծրագիր՝ խթանելու ներառականությունը Հայաստանում և նպաստելու հատուկ կարիքներ ունեցող անձանց խնդիրների լուծմանը։ Ծրագրի անունն է՝ «Դեպի անկախ ապրելակերպ», նպատակը՝ աջակցել Հայաստանում հաշմանդամություն ունեցող անձանց ապրել ինքնուրույն, պաշտպանել իրենց իրավունքներն ու լիարժեք մասնակցել իրենց համայնքների զարգացմանը»,- ասել է տիկին Դեբորա Գրիզերը:\nՆա հույս է հայտնել, որ ամերիկյան և տեղացի գործընկեր կազմակերպությունները հաջողությամբ կիրագործեն իրենց առջև դրված խնդիրները, և ոլորտում նշանակալի առաջընթաց կունենանք:\n"
}