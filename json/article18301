{
    "title": "Տեղի է ունեցել Արցախի քաղաքական հասարակական ուժերի «Միացում» միավորման հիմնադիր ժողովը․ Սասնա Ծռեր Համահայկական Կուսակցություն",
    "text": "Երեկ Արցախի մարզի Ստեփանակերտ քաղաքի Եվրոպա հյուրանոցի մեծ դահլիճում տեղի ունեցավ Արցախի քաղաքական հասարակական ուժերի «Միացում» միավորման հիմնադիր ժողովը։ Այս մասին Ֆեյսբուքի պաշտոնական էջում հայտնում են Սասնա Ծռեր Համահայկական Կուսակցությունից։ Գրառման մեջ մասնավորապես նշված են կազմկոմիտեի ընտրված մասնակիցները, ինչպես նաև հրապարակված  է «Միացում» միավորումը ստեղծելու մասին հայտարարությունը։ Հայտարարության մեջ ասված է․\n«Արցախում իշխանության կոռումպացված օլիգարխիկ համակարգը պահպանելու նպատակ ունեցող քաղաքական ուժերի համախմբումը մեծացնում է լարվածությունը հասարակության մեջ։ Արցախի իշխանությունները, որոնք պարտավոր էին ապահովել անցումային շրջանի կայունությունն ու ընտրությունների անցկացումը, ընդունակ չեն կատարել իրենց պարտականությունները և կանգնած են հասարակական գործընթացների նկատմամբ վերահսկողությունը կորցնելու շեմին։ Արցախի մի շարք քաղաքական և հասարակական ուժեր օրենքի խախտմամբ ծավալել են ակտիվ նախընտրական արշավ՝ պաշտոնական մեկնարկից շատ ավելի վաղ։ Ձեռնարկվում են Հայաստանի Հանրապետության և Արցախի միջև ապակայունության և պառակտման նպատակ հետապնդող քայլեր։ Ավելին՝ հնչում են Արցախի վրա հայ ժողովրդի ինքնիշխանությունը կասկածի տակ առնող հայտարարություններ։\nԱյդ թվում ակնհայտ են արտաքին ուժի կենտրոնների միջամտությամբ Արցախը ռևանշիստական և հակահայկական ուժերի համախմբման հարթակ դարձնելու փորձերը։ Տագնապալի միտումների խորացումը գալիք նախագահական և խորհրդարանական ընտրությունների նախաշեմին կարող է հանգեցնել արցախյան հասարակության հետագա ապակողմնորոշմանը և քաոսացմանը՝ նպատակ ունենալով կանխել համակարգային բարեփոխումների ջատագով քաղաքական ուժերի իշխանության գալը։\nԱյս պայմաններում արցախյան հասարակության պառակտվածությունը թույլ չի տալիս դիմագրավել ներքին և արտաքին սպառնալիքներին։ Ստեղծված իրավիճակում հրատապ է Արցախի՝ բարեփոխումների ճանապարհով ընթանալ կամեցող քաղաքական և հասարակական ուժերի համախմբման անհրաժեշտությունը։ «Միացում» միավորումը մտադիր է դառնալ արցախյան հասարակության գործակցության բաց հարթակ։\nՄիավորումը համախմբում է Արցախի և Հայաստանի Հանրապետության միացման գործընթացն ամբողջացնելու և Միացյալ Հայաստանի կայացումը շարունակելու նպատակ ունեցող քաղաքական և հասարակական ուժերին։ Միավորման առաջնահերթ նպատակն է ապահովել այն հասարակական և քաղաքական ուժերի իշխանության գալը, որոնք ընդունակ են խորը բարեփոխումներ իրականացնել և կազմաքանդել օլիգարխիկ կոռումպացված համակարգը։ Միավորումը հիշյալ նպատակին մտադիր է հասնել թափանցիկ նախագահական և խորհրդարանական ընտրություններին մասնակցելու կամ ուղիղ ժողովրդավարության մեթոդներով։ Հաղթանակից հետո միավորումը նպատակ ունի ստեղծել անհրաժեշտ քաղաքական և իրավական պայմաններն Արցախի Հանրապետության գոյության ողջ շրջանում իշխանությունների գործունեությունը գնահատելու համար։\nԳալիք փոփոխություններն Արցախում պետք է իրականացվեն այնպիսի քաղաքացիական հանրության շրջանակում, որն ընդունակ է ձևակերպել և պաշտպանել քաղաքական և հասարակական շահերը։ Ջանքեր են անհրաժեշտ կանխելու համար Արցախյան հասարակության մեջ պառակտում մտցնելու, միացյալ նոր Հայաստանի կերտման ճանապարհով ընթանալու հանդեպ անվստահության և դատապարտվածության զգացում սերմանելու փորձերը»։\n"
}