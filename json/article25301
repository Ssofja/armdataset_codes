{
    "title": "Լենա Նազարյանը հանդիպել է Հայաստանի մարզերի աշակերտների հետ",
    "text": "Հայաստանի Հանրապետության Ազգային ժողովի փոխնախագահ Լենա Նազարյանն ապրիլի 26-ին հանդիպել է Եվրախորհրդի Քաղաքական դասընթացների երեւանյան դպրոցի՝ Եվրամիության աջակցությամբ կազմակերպված «Ժողովրդավարական քաղաքացիության ուսուցում. առաջին անգամ ընտրող» իրազեկման ծրագրում ներգրավված Հայաստանի մարզերի աշակերտների, ծրագրի ղեկավարների հետ:\nԼենա Նազարյանը խոսել է ժողովրդավարության մասին՝ մասնավորապես անդրադառնալով ժողովրդավարական երկրի արժեքներին եւ նման պետությունում ապրող մարդկանց գործելակերպին ու ակնկալիքներին:\nԸստ ԱԺ փոխնախագահի՝ ժողովրդավարությունը, լինելով ազատություններ տրամադրող համակարգ, նաեւ ուղիղ կապ ունի մրցակցության հետ: Ժողովրդավարությունն ապահովում է այն անհրաժեշտ համակարգը, որով հասարակության ճահճացում տեղի չի ունենում եւ մարդիկ, սոցիալական խմբերը կարողանում են փոխզսպել միմյանց, մշակել արդարացի համակեցության սկզբունքներ՝ առանց ներքին բեւեռացումների, անհավասարության կոնֆլիկտների ու բռնությունների:\nԱԺ փոխնախագահը պատասխանել է երիտասարդների հարցերին, որոնք վերաբերել են ապատեղեկատվության տարածման դեմ օրենսդրական կարգավորումների անհրաժեշտությանը, 12-ամյա կրթության բովանդակության փոփոխմանը, արհեստագործական հաստատությունների վերականգնմանը, երիտասարդների զբաղվածության ապահովմանը, Երեւանից հեռու գտնվող մարզերում «Թումո» կենտրոնների բացման հնարավորությանը, նոր աշխատատեղերի ստեղծման ուղղությամբ իշխանության կողմից իրականացվելիք քայլերին, միջհամայնքային ճանապարհների վերանորոգմանը:\nՊատասխանելով հարցին՝ արդյո՞ք Հայաստանը ժողովրդավարական երկիր է, ԱԺ փոխնախագահը նշել է. «Այո՛, Հայաստանը ժողովրդավարական երկիր է, ինչի մասին հատկապես վկայում են անցյալ տարի տեղի ունեցած ազատ, արդար եւ ժողովրդավարական չափանիշներին համապատասխանող խորհրդարանական ընտրությունները»:\nԱԺ փոխնախագահի խոսքով՝ հնարավոր չէ կարճ ժամանակահատվածում հասնել ժողովրդավարության այն մակարդակին, որը թույլ կտա արդար, բարեկեցիկ եւ ապահով հասարակություն կառուցել:\nԱնդրադառնալով ուսման վարձերի հարցին՝ Լենա Նազարյանը տեղեկացրել է, որ «Իմ քայլը» խմբակցության կողմից առաջիկայում խորհրդարան կներկայացվի մի նախաձեռնություն, ըստ որի՝ աշխատող ուսանողի աշխատավարձի եկամտահարկը կուղղվի ուսման վարձի վճարմանը: Հանդիպումից հետո հյուրերը եղել են ԱԺ թանգարանում, շրջել խորհրդարանի շենքում:\n"
}