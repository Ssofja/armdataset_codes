{
    "title": "Ըստ Սեյրան Օհանյանի՝ հրամանատական կազմին զեկուցվել է հակառակորդի տեղափոխությունների մասին․ Քրիստինե Պողոսյանի արձագանքը Սերժ Սարգսյանի խոսքին, թե իրենք չեն իմացել, որ Ադրբեջանը պատրաստվում է լայնածավալ գործողության",
    "text": "«Իմ քայլը» խմբակցության անդամ, Ապրիլյան քննիչ հանձնաժողովի անդամ Քրիստինե Պողոսյանը ֆեյսբուքյան իր էջում գրել է.\n«Չեմ անդրադառնա ժամանակավրեպ ասուլիսին Սարգսյանի կողմից կատարված մի շարք պնդումներին, քանի որ կլինի համապարփակ, ամբողջական ու օբյեկտիվ զեկույց, այդուհանդերձ, վկայակոչելով հրապարակային՝ բոլորի համար հասանելի տեղեկություններ, մատնանշեմ մեկ «անճշտություն», որը հնչեցրեց Սարգսյանը:\nԱյսպես, Սարգսյանը հայտարարեց. «Մենք նախօրոք չենք իմացել, որ Ադրբեջանի կողմից պատրաստվում է լայնածավալ գործողություն»: Մինչդեռ, ՀՀ պաշտպանության նախկին նախարար Սեյրան Օհանյանը դեռևս 2016 թվականի ապրիլին կառավարության հարցուպատասխանի ժամանակ հայտարարել է, որ Հայկական կողմը Ղարաբաղի վրա Ադրբեջանի հնարավոր հարձակման հետախուզական տվյալների է տիրապետել։ Ըստ նրա՝ հրամանատական կազմին զեկուցվել է հակառակորդի տեղափոխությունների մասին։\nՆա ասել է. «Մենք ունեցել ենք մեր հետախուզության համապատասխան տեղեկությունը, որը կանոնավոր կերպով տեղեկություն է հավաքել հակառակորդի կազմի, նրա տեղափոխության, հնարավոր գործողությունների մասին։ Հենց դա է օգնել հայկական ուժերին դիմակայել հակառակորդին ճակատի ողջ գծով և հաջողությունների հասնել», և սա՝ ասուլիսի մեկ նախադասության մասին միայն։\nՄնացած բոլոր հարցերի պատասխանները կլինեն զեկույցում։ Այսպես էլ «աշխատել» են տասնյակ տարի»։\n"
}