{
    "title": "ՀՔԱ Վանաձորի գրասենյակի իրավական աջակցությամբ մի խումբ զինծառայողներ վերականգնել են իրենց իրավունքները |hcav.am|",
    "text": "hcav.am: 2019 թվականի նոյեմբերի 6-ին ՀՔԱ Վանաձորի գրասենյակ էին դիմել մի խումբ զինծառայողներ՝ իրավական աջակցություն ստանալու նպատակով: Նրանք  գրասենյակին հայտնել են, որ 2017 թվականի նոյեմբերի 2-ից ՀՀ ՊՆ N զորամասը վերակազմավորվել է ՀՀ ՊՆ N բանակային կորպուսի N նյութապահովման վաշտի: Սկսած այդ ժամանակահատվածից՝ զինծառայողներն սկսել են մասամբ վճարվել գործուղման ծախսերի դիմաց: \nԻրավիճակն ավելի է վատթարացել, քանի որ 2019-ի ապրիլից մինչև նոյեմբեր նրանք, ընդհանրապես, չեն ստացել փոխհատուցումները: Զինծառայողների տեղեկություններով՝ ամսական իրենց  տրամադրվում է 101.000-117.000 դրամ, որից բացի՝ նրանք պետք է ստանային նաև գործուղման ծախսերի փոխհատուցում: Չստանալով այն՝ զինծառայողները ստիպված են եղել նշված գումարի շրջանակում հոգալ  իրենց գործուղման ծախսերը:  \nՆրանցից մեկն, օրինակ, պատմել է, որ  ՀՀ ՊՆ-ը իրեն չի վճարել շուրջ 55.000 դրամ, նույնքան էլ մեկ այլ վարորդի: Ամենաշատ չվճարված գործուղման փոխահատուցման չափը կազմել է 292.000 դրամ: Ըստ զինծառայողների՝ ղեկավարությունն այս  իրավիճակը պատճառաբանել է ֆինանսական եռամսյակային փոխանցումների ուշացումներով: Ընդհանուր առմամբ՝ ՀՀ ՊՆ պարտավորությունները՝ զինծառայողների նկատմամբ տատանվում էր  33.000-292.000 դրամի միջակայքում: \nՀՔԱ Վանաձորի գրասենյակն սկսել է զբաղվել զինծառայողների ոտնահարված իրավունքների վերականգնման գործով և գրություն ուղարկել ՀՀ պաշտպանության նախարար Դավիթ Տոնոյանին: Ի դեպ, նույն խնդրով զինծառայողները նույն ժամանակահատվածում գրություն են ուղարկել նաև ՀՀ վարչապետ Նիկոլ Փաշինյանին: \nՎկայակոչելով ՀՀ ՊՆ 2013 թ. օգոստոսի 20-ի թիվ 915 հրամանը, որով սահմանված է ՀՀ ՊՆ զինծառայողների՝ ՀՀ-ում, ԼՂ-ում և օտարերկրյա տարածքներում գործուղումների կազմակերպման և իրականացման կարգը, ՀՔԱՎ-ը պաշտպանության նախարարից  պահանջել էր պաշտոնական պարզաբանում՝ ստեղծված իրավիճակի մասին, ձեռնարկել անհրաժեշտ միջոցներ՝ զինծառայողների խախտված իրավունքները վերականգնելու ուղղությամբ։\nՀՀ ՊՆ-ի՝ ՀՔԱՎ-ին ուղղված պատասխան գրությամբ պաշտպանական գերատեսչության ղեկավարը  վստահեցրել է, որ վերոնշյալ զորամասի վերաբերյալ իր հանձնարարությամբ ուսումնասիրվել են փաստաթղթեր՝ 2017-ի նոյեմբերից մինչև 2019-ի նոյեմբերն ընկած  ժամանակահատվածի համար՝ պարզելու խնդրին առնչվող հանգամանքները: Արդյունքում՝  զինծառայող-վարորդների բոլոր գործուղումների ծախսերը ամբողջությամբ փոխհատուցվել են։\n"
}