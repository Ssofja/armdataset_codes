{
    "title": "Պետհամարանիշերի փոփոխության վերաբերյալ Ալեն Սիմոնյանի ներկայացրած նախագծի քննարկումը հետաձգվեց |hetq.am|",
    "text": "hetq.am: Ազգային ժողովի պաշտպանության և անվտանգության հարցերի մշտական հանձնաժողովի նիստի այսօրվա օրակարգում ԱԺ փոխխոսնակ  Ալեն Սիմոնյանի հեղինակած նախաձեռնությունն էր, որով նա առաջարկում է հնարավորություն ընձեռել մեծ պահանջարկ ունեցող պետհամարանիշների ընտրություն` սեփականատիրոջ ցանկությամբ:\nԳործող օրենքով, պետհամարանիշի ընդունված համակցությունը հետևյալն է` 2 թիվ, 2 տառ, 3 թիվ: Ալեն Սիմոնյանի առաջարկը կյանքի կոչվելու դեպքում այս օրինաչափությունը կարող է փոխվել:\nՆախագիծը հանրայնացվելուց հետո բավականին քննադատությունների ենթարկվեց, և հնչեցին մտահոգություններ, որ կարող են ցենզուրայից դուրս պետհամարանիշներ լինել:\nԱյսօր արդեն նախագիծը քննարկման էր ներկայացվել գլխադասային հանձնաժողով, սակայն նախագծի հեղինակ Ալեն Սիմոնյանը չէր ներկայացել հանձնաժողով, չնայած նախագծի հարակից զեկուցող, ոստիկանպետի տեղակալ Տիգրան Եսայանը եկել էր նիստին:\nՀանձնաժողովի նախագահ Անդրանիկ Քոչարյանի խոսքով, քանի որ նախագծի հեղինակը բացակայում է, ապա իրավակարգավորումը պահանջում է հարցը հանել օրակարգից:\n«Երկու ամիս կհետաձգվի` մինչև նախագծի հեղինակը կայացնի որոշում»,-ասաց Քոչարյանը:\nԱյսպիսով, նախագծի քննարկումը հետաձգվեց:\n"
}