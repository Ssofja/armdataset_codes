{
    "title": "Amnesty International-ի հավաստմամբ՝ արգելված զենքեր օգտագործել են Ղարաբաղյան պատերազմի երկու կողմերն էլ |azatutyun.am|",
    "text": "azatutyun.am: Amnesty International միջազգային իրավապաշտպան կազմակերպության նոր զեկույցում նշվում է՝ Ղարաբաղյան պատերազմի ընթացքում արգելված զենքեր, մասնավորապես կասետային ռումբեր են կիրառել թե՛ Ադրբեջանը, թե՛ Հայաստանը, ինչի հետևանքով զոհվել են տասնյակ խաղաղ բնակիչներ։\nԿազմակերպության փորձագետները պնդում են՝ քաղաքացիական օբյեկտների վրա բազմաթիվ հարձակումներ վկայում են, որ դրանք պատահական չէին, այլ հակառակը՝ մյուս կողմին վախեցնելու կամ ճնշելու ռազմավարության մաս կարող էին լինել։\nԻրավապաշտպանները փաստագրել են Ադրբեջանի և Հայաստանի կողմից կասետային զենքի ու պայթուցիկների կիրառման 17 դեպք, որոնց թիրախները ակնհայտորեն ռազմական օբյեկտներ չէին։\nՓաստաթղթում նշվում է, որ մեկուկես ամիս տևած պատերազմի ընթացքում նմանօրինակ հարվածների հետևանքով զոհվել է առնվազն 146 խաղաղ բնակիչ, այդ թվում՝ երեխաներ և տարեցներ։\nAmnesty International-ը կոչ է անում Բաքվին և Երեւանին հետաքննել խաղաղ բնակչությանը հասցված բոլոր հարվածները, լրջագույն ապացույցների առկայության դեպքում մեղավորներին հանձնել դատարանին, զոհերին տրամադրել փոխհատուցում։\n"
}