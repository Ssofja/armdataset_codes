{
    "title": "Հայաստանում անտուն կենդանիների մասին օրենք են մշակում. այն մոտ երկու ամսից շրջանառության մեջ կդրվի",
    "text": "Անտուն կենդանիների նկատմամբ առանձնակի դաժան վերաբերմունքի համար պետության կողմից համարժեք պատժաչափեր կսահմանվեն, ընդհուպ մինչեւ քրեական պատասխանատվություն։ Ազգային ժողովում մշակվում է կենդանիների նկատմամբ պատասխանատու վերաբերմունքի մասին օրենքի նոր նախագիծ, որը մոտ երկու ամսից շրջանառության մեջ կդրվի։\n«Հայաստանի Հանրապետություն» օրաթերթի հետ զրույցում այս մասին ասաց ԱԺ տարածքային կառավարման, տեղական ինքնակառավարման, գյուղատնտեսության եւ բնապահպանության հարցերի մշտական հանձնաժողովի «Իմ քայլը» խմբակցության անդամ Մերի Գալստյանը՝ անդրադառնալով հանձնաժողովին կից ստեղծված կենդանիների պաշտպանության հարցերով աշխատանքային խմբի անելիքներին։\nՔանի որ կենդանական աշխարհի մասին ՀՀ օրենքը վերաբերում է բացառապես վայրի կենդանիներին, հետեւաբար, թափառող շների, անտուն կենդանիների հետ կապված որեւէ կարգավորում կամ պահանջ, Գալստյանի խոսքով, անհնար է սահմանել վերոնշյալ օրենքում։\nԿենդանիների նկատմամբ պատասխանատու վերաբերմունքի մասին օրենքի այս նոր նախագիծը համալիր եւ ամբողջական կերպով կսահմանի կենդանիների նկատմամբ պատասխանատու վերաբերմունքի սկզբունքները, պահանջները, կենդանիների նկատմամբ դաժան վերաբերմունքի տեսակները, վերահսկողություն իրականացնող պետական կառույցներին եւ նրանց լիազորությունների շրջանակները։\nԿսահմանվեն նաեւ կենդանիների նկատմամբ արգելված գործողությունների եւ դաժան վերաբերմունքի համար համարժեք պատժաչափերը։ Օրենքի նախագծով հստակ նշվելու է, թե ինչ ասել է կենդանու բարեկեցություն, տեսակին, կյանքին համապատասխան պայմանների ապահովում, որպեսզի կենդանին կենսագործունեության լիարժեք հնարավորություններ ունենա։ «Բացառվելու է կենդանիների նկատմամբ առանձնակի դաժան վերաբերմունքը»,- ընդգծեց պատգամավորը։\nԸստ նրա՝ հաշվի առնելով օրենսդրական բացերն ու հակասությունները՝ անհրաժեշտ է հիմնավոր ձեւով սահմանել կենդանիների նկատմամբ դաժան վերաբերմունք ասվածը, դրա տեսակներն ու կատեգորիաները, ինչպես նաեւ այդ արարքների համար պատժամիջոցների շրջանակը։ Այսօր բացակայում են լիազոր մարմիններին վերապահվող գործառույթները, թե ում պետք է դիմել, օրինակ, դաժան վերաբերմունքի պարագայում կամ կենդանիների նկատմամբ արգելված գործողություններ նկատելիս։\nՆոր օրենքով թեեւ հստակեցվելու են վերահսկող եւ լիազոր մարմինները, այդուհանդերձ, կարեւորվելու է նաեւ հանրային վերահսկողության գործոնը։\n«Հանրային վերահսկողությունը շատ կարեւոր գործիք է, որը կարող է իրականացնել յուրաքանչյուր քաղաքացի, ինչպես նաեւ ոլորտում գործող հասարակական կազմակերպությունները։ Հանրային վերահսկողության մեջ բոլորս մեր դերն ու պարտավորությունն ունենք, այն է՝ որեւէ իրավախախտում տեսնելիս կամ կենդանու նկատմամբ արգելված գործողությունների դեպք արձանագրելիս անմիջապես ահազանգել համապատասխան պետական կառույցներ, հասարակական կազմակերպություններ կամ ոստիկանություն։\nՕրենքի նախագծով վերահսկողություն իրականացնող մարմինները տարբեր դեպքերի ժամանակ կարող են տարբեր լինել։ Օրինակ՝ առանձնակի դաժան վերաբերմունքի համար միգուցե ոստիկանություն դիմեն, տնային պայմաններում կենդանիների պահման պահանջների եւ կանոնների խախտման դեպքում՝ բնապահպանական տեսչական մարմին։ Այդ լիազոր մարմինների ցանկը օրենքի նախագծով սահմանվելու է, որպեսզի քաղաքացին իմանա՝ որ դեպքում ում դիմի»,-մանրամասնեց Գալստյանը։\nԻսկ ի՞նչ ասել է կենդանիների նկատմամբ դաժան վերաբերմունք։ Պատգամավորի պարզաբանմամբ՝ դաժան վերաբերմունք կդիտարկվեն կենդանու առողջությանը կամ կենսագործունեությանը վնաս հասցնող դեպքերը, սպանությունը, լուրջ վիրահատական գործողություններ իրականացնելն առանց ցավազրկող դեղորայքի, շնամարտերը, կենդանիներին սադրելը մեկը մյուսի նկատմամբ կամ կենդանիների նկատմամբ այնպիսի վիրահատական միջամտություններ կատարելը, որը չի վերաբերում իր տեսակին եւ այլն.\n«Այս մասով շատ մեծ ուսումնասիրություն ենք արել։ Նախագծի առաջնային, նախնական տարբերակն արդեն պատրաստ է, պայմանավորված խնդիրների կարգավորման հրատապությամբ, հանրային պահանջով՝ հնարավորինս շուտ, մեկ կամ երկու ամսվա ընթացքում օրենքը կդրվի շրջանառության մեջ»։ Կարեւորվում է նաեւ կենդանիների համար ապաստարաններ ստեղծելու հարցը։ Գալստյանի տեղեկացմամբ՝ քննարկումներ պետք է լինեն շահագրգիռ կողմերի հետ՝ մասսայական ապաստարաններ ունենալու հեռանկարների մասին։\n"
}