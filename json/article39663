{
    "title": "Շահեկան ենք համարել մեր միջոցներով լուծել խնդիրը. Պապիկյանը՝ ատոմակայանի համար վարկի վերաբերյալ |armenpress.am|",
    "text": "armenpress.am: Հայաստանը հրաժարվել է Հայկական ատոմակայանի համար տրվող ռուսական վարկի մնացորդի օգտագործման ժամկետը երկարաձգել. ՀՀ-ն շահեկան է համարել իր ունեցած ֆինանսական միջոցներից տրամադրել բյուջետային վարկ և լուծել խնդիրը:  Այս մասին ԱԺ-ում լրագրողների հետ զրույցում ասաց ՀՀ տարածքային կառավարման և ենթակառուցվածքների նախարար Սուրեն Պապիկյանը՝ միաժամանակ վստահեցնելով, որ դա որևէ աղերս չունի հայ-ռուսական հարաբերութունների հետ: \nՀայ-ռուսական հարաբերությունները կայուն, ռազմավարական և գործընկերային են: «Բայց միևնույն ժամանակ մեր երկրում վարկերի արդյունավետ օգտագործման խնդիր կա: Մենք ժառանգել ենք տարբեր վարկային միջոցներ, որոնց ժամկետները կամ սպառման փուլում են եղել, կամ սպառվել են: Եվ այս փուլում մեր երկրի համար ավելի շահեկան համարել ենք, որ մենք կարող ենք մեր ունեցած այլ վարկային միջոցներից կամ մեր ունեցած ֆինանսական միջոցներից տրամադրել բյուջետային վարկ և լուծել մեր առջև ծառացած խնդիրը»,-ասաց Պապիկյանը:\nՆախարարը նաև նշեց, որ «Ռոսատոմ» ընկերությունը հիմնական իրականացնող ընկերությունն է: Գործընկերների հետ պայմանագրերն առկա են, և ֆինանսական միջոցների տրամադրման արդյունքում շինարարական աշխատանքները շարունակվելու են պատշաճ կարգով:\nԱվելի վաղ Հայկական ատոմակայանի 2-րդ էներգաբլոկի արդիականացման աշխատանքների իրականացման համար Ռուսաստանի հետ համաձայնություն էր ձեռք բերվել ներգրավել 270 մլն դոլարի վարկային միջոցներ:  ՌԴ-ն ևս 30 մլն դոլար տրամադրելու էր որպես դրամաշնորհ: \nՏԿԵ փոխնախարար Հակոբ Վարդանյանը պարզաբանեց, որ 270 մլն դոլար վակային միջոցից ու 30 մլն դրամաշնորհից ընդհանուր մնացել էր 107 մլն-ի մնացորդ, որի օգտագործման ժամկետն ավարտվել էր 2019-ի դեկտեմբերի 31-ին: «Մենք ընդամենն օգտագործման ժամկետն այլևս չենք երկարաձգում: Այսինքն դա, այսպես թե այնպես, ավարտվել էր, մնացել էր մնացորդը, որը մեզ համար հասանելի չէր: Կար տարբերակ երկարաձգելու: Բայց այս պահին ընտրվելու է չերկարեցնելու տարբերակը: Մնացյալ աշխատանքները կշարունակվեն այլ միջոցների հաշվին»,-ասաց փոխնախարարը: \n"
}