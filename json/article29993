{
    "title": "ՏԿԵՆ-ը հայտարարում է կանոնավոր ուղևորափոխադրումների մրցույթներ` միասնական երթուղիների համար",
    "text": "ՀՀ տարածքային կառավարման և ենթակառուցվածքների նախարարությունը հայտարարում է ընդհանուր օգտագործման ավտոմոբիլային տրանսպորտով ուղևորների կանոնավոր փոխադրումներ իրականացնող կազմակերպության ընտրության մրցույթ՝ Արարատի, Կոտայքի, Լոռու մարզերի միասնական երթուղիների համար։ Այս մասին հայտնեցին ՀՀ տարածքային կառավարման և ենթակառուցվածքների նախարարության հասարակայնության հետ կապերի բաժնից:\n«Մեկ այլ մրցույթ հայտարարվել է Արմավիրի մարզի Արմավիրի տարածաշրջանի միասնական երթուղիների համար։\nՄրցույթներն անցկացվում են ՀՀ կառավարության 2020 թ․ դեկտեմբերի 3-ի թիվ 1994-Ն որոշմամբ հաստատված կարգի պահանջներին համաձայն։\nՆման ձևաչափով առաջին անգամ անցկացվող մրցույթների արդյունքում շահող կազմակերպությունները կսպասարկեն ըստ մարզերի փաթեթներում ընդգրկված միասնական երթուղային ցանցերը։ Միասնական երթուղային ցանցերի գործարկմամբ նշված մարզերում բոլոր համայնքները կապահովվեն կանոնավոր տրանսպորտային սպասարկմամբ, ուղևորափոխադրումներում ներգրավված տրանսպորտային միջոցները կհամապատասխանեցվեն փաստացի ուղևորահոսքի ծավալներին, կբարձրանա ուղևորափոխադրումների արդյունավետությունը, ինչպես նաև՝ ոլորտի վերահսկողության մակարդակը:\nՄրցույթի մասնակցության համար կազմակերպություններին ներկայացվող պարտադիր պահանջներից է այն, որ մրցույթի ներկայացվող ավտոբուսների առնվազն 20 %-ը պետք է հարմարեցված լինի սահմանափակ կարողություններով մարդկանց կարիքների (տեղաշարժվելու, լսողության և տեսողության խնդիրներ ունեցող անձանց նստեցման և իջեցման) համար։\nԱրարատի, Կոտայքի, Լոռու մարզերի միասնական երթուղիները շահագործելու մրցույթի հայտի ներկայացման վերջնաժամկետ է սահմանվել հուլիսի 16-ը, իսկ Արմավիրի մարզի Արմավիրի տարածաշրջանի երթուղիների համար՝ հունիսի 23-ը։\nՄրցույթների պայմանների և երթուղիների վերաբերյալ մանրամասն տեղեկություններ կարող եք ստանալ հետևյալ հղումներով՝ https://bit.ly/3g8A3fO, https://bit.ly/2TTcmjb»,- ասված է հաղորդագրության մեջ:\n"
}