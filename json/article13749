{
    "title": "ՊՆ-ն նախատեսում է բանակի հրամկազմի պրակտիկան կազմակերպել տարբեր երկրների զորամասերում |armenpress.am|",
    "text": "armenpress.am: ՀՀ Պաշտպանության նախարարությունը նախատեսում է բանակի հրամանատարական կազմի համար պրակտիկա անցնելու հնարավորություն ստեղծել տարբեր պետությունների զորամասերում: Այս մասին Ազգային ժողովում հարցուպատասխանի ընթացքում ասաց Պաշտպանության նախարարի պաշտոնակատար Վաղարշակ Հարությունյանը, պատասխանելով «Լուսավոր Հայաստան» խմբակցության անդամ Հարություն Բաբայանի հարցին:\n«Մենք խնդիր ունենք համապատասխանեցնել այսօրվա բանակը ժամանակակից իրավիճակին: Պետք է այսօրվա հրամկազմն անցնի տարբեր պետությունների զորամասերում պրակտիկա, որպեսզի ռազմավարական օղակի սպայակազմն ունենա գիտելիքներ, որոնք օգտագործվում են տարբեր պետություններում»,- ասաց Հարությունյանը:\nՊաշտպանության նախարարի պաշտոնակատարը նշեց, որ նախատեսվում է թարմացնել նաև ռազմական համալսարանների պրոֆեսորադասախոսական կազմը, ինչպես նաև կուրսանտներին սովորեցնել օգտվել ժամանակակից սպառազինությունից:\nՀարությունյանը հավելեց, որ Ռուսաստանի հետ կա պայմանավորվածություն, ըստ որի, ՌԴ-ն պատրաստ է վերապատրաստման համար ընդունել անսահմանափակ թվով զինվորականների:\n"
}