{
    "title": "Արցախի ՀՆԱ-ն 11,9% տնտեսական աճ է գրացել․ 2018 թ. պետյուջեի կատարման հաշվետվությունը",
    "text": "Մայիսի 20-ին ԱԺ ֆինանսաբյուջետային և տնտեսական կառավարման հարցերի մշտական հանձնաժողովի նիստում Արցախի Հանրապետության ֆինանսների նախարար Արթուր Հարությունյանն ԱԺ մշտական հանձնաժողովներին և խմբակցություններին է ներկայացրել ԱՀ 2018թ. պետական բյուջեի կատարման տարեկան հաշվետվությունը: Այս մասին հայտնում են Արցախի Հանրապետության ԱԺ լրատվության և հանրության հետ կապերի բաժնից:Հանձնաժողովի նիստին մասնակցել են ԱԺ նախագահ Աշոտ Ղուլյանը և պետական նախարար Գրիգորի Մարտիրոսյանը:\nԱԺ գլխադասային հանձնաժողովի նախագահ Արամ Գրիգորյանը պարզաբանել է բյուջեի կատարողականի ներկայացման, քննարկման և ընդունման ընթացակարգերը, որին հաջորդել է բյուջեի կատարողականի ներկայացումը:Ֆինանսների նախարար Արթուր Հարությունյանը, ներկայացնելով նախորդ տարվա մակրոտնտեսական ցուցանիշները, նշել է, որ համախառն ներքին արդյունքը (ՀՆԱ) կազմել է 310,3 մլրդ դրամ՝ ապահովելով 11,9% տնտեսական աճ, իսկ տնտեսական ակտիվության ցուցանիշը կազմել է 12,1%:Նախարարի փոխանցմամբ՝ ՀՆԱ բարձր աճի տեմպը պայմանավորված է նյութական արտադրության ճյուղերի՝ մասնավորապես հանքարդյունաբերության ոլորտի ավելացված արժեքի աճով, ինչը ապահովել է տնտեսական աճի մոտ 5,1%-ը: «Դրական դինամիկա է արձանագրվել նաև տնտեսության ճյուղային դիվերսիֆիկացիայի առումով՝ մասնավորապես արդյունաբերության մյուս ճյուղերի հաշվին ապահովվել է տնտեսական աճի 2 տոկոսային կետը, նախորդ տարվա՝ 1,6 տոկոսային կետի համեմատ»,-ընդգծել է նախարարը:Մեկ շնչի հաշվարկով՝ ՀՆԱ-ն կազմել է 2 մլն 103,3 հազ դրամ, նախորդ տարվա՝ 1մլն 855,9 հազ դրամի փոխարեն:Արթուր Հարությունյանն այնուհետև ներկայացրել է նյութական արտադրության հիմնական ոլորտներում արձանագրված ցուցանիշները.Արդյունաբերական արտադրանքի ծավալ՝ 125 մլրդ դրամ՝ 2017 թ. համեմատ աճելով 29,3%-ով,Շինարարության ծավալ՝ շուրջ 52,5 մլրդ դրամ՝ ապահովելով 11,5% աճ,Գյուղատնտեսության արտադրանքի ծավալ՝ 74,1 մլրդ դրամ,Միջին ամսական անվանական աշխատավարձ՝ 161,181 հազ դրամ, 2017 թ. նկատմամբ աճը՝ 3,7%,Արտաքին առևտրաշրջանառության ծավալ՝ 555,1 մլն ԱՄՆ դոլար, 2017 թ. նկատմամբ ապահովելով 24,9% աճ,Ապրանքների ներմուծման ծավալ՝ 353 մլն ԱՄՆ դոլար, աճը՝ 22,6%,Արտահանման ծավալ՝ 202,1 մլն ԱՄՆ դոլար, աճը ՝ 29%,Գնաճ՝ 1,8%:\n2018 թ. պետական բյուջեով պլանավորված 53 մլրդ 813,1 մլն դրամ սեփական եկամուտների դիմաց փաստացի մուտքերը կազմել են 54 մլրդ 282,1 մլն դրամ: Ծրագրավորված ցուցանիշը կատարվել է 100,9%-ով:«ԱՀ 2018 թ. պետական բյուջեի փաստացի ծախսը կազմել է 104 մլրդ 450,7 մլն դրամ՝ ապահովելով պլանավորված ցուցանիշի 97,2 %-ը: 2018 թ. պետական բյուջեն կատարվել է առանց ծախսերի գծով ընթացիկ պարտքերի կուտակման»,-նշել է ֆինանսների նախարարը:2018 թ. բյուջեի հիմնական ծախսային ուղղությունները ներկայացնելուց հետո Արթուր Հարությունյանը պատասխանել է պատգամավորների առաջադրած հարցերին:Ամփոփելով նիստը, ԱԺ ֆինանսաբյուջետային և տնտեսական կառավարման հարցերի մշտական հանձնաժողովի նախագահ Արամ Գրիգորյանը նշել է, որ մայիսի 21-ից մշտական հանձնաժողովներում կմեկնարկեն բյուջեի կատարողականի վերաբերյալ ոլորտային քննարկումները:\n"
}