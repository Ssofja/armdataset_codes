{
    "title": "Ադրբեջանի կառավարությունը քննարկում է իրավիճակը նավթի շուկայում |azatutyun.am|",
    "text": "azatutyun.am: Ադրբեջանի կառավարությունում երեկ անցկացված խորհրդակցության ժամանակ քննարկվել է նավթի շուկայում իրավիճակը, դրա հնարավոր ազդեցությունը երկրի տնտեսության վրա և կանխարգելիչ քայլերը։\nՎարչապետ Ալի Ասադովի նախագահությամբ անցկացված խորհրդակցությունում կառավարությունը խոստացել է թույլ չտալ գների արհեստական բարձրացում և խիստ միջոցներ կիրառել անհիմն դեֆիցիտի դեմ։\nՉնայած նավթի գնի կտրուկ անկմանը՝ իշխանությունները խոստանում են չկրճատել սոցիալական ծրագրերը։ Կառավարությունը նշել է, որ արժույթի շուկայում կայունության պահպանելու և սղաճը զսպելու համար Կենտրոնական բանկը բավարար ռեզերվներ ունի։\nՍակայն Eurasianet-ի տնտեսական մեկնաբանի կարծիքով՝ նավթի գների անկումը եվրասիական ամբողջ տարածքում կփոխի տնտեսական կանխատեսումները։ Նավթ արդյունահանող Ադրբեջանը, Ղազախստանը և Ռուսաստանը պատրաստվում են բյուջետային կրճատումների, ազգային արժույթի անկման և հնարավոր ռեցեսիայի։\nԱնորոշությունն ավելանում է նաև արագ տարածվող կորոնավիրուսի պատճառով, որի հետևանքով ընկել է պահանջարկի շուկան։\nԱդրբեջանն անցյալ տարի էր բարձրացրել թոշակները և այլ սոցիալական ծախսերը՝ նպատակ հետապնդելով նվազեցնել սղաճի հետևանքները և աճող դժգոհությունները։\nՆախագահ Իլհամ Ալիևն ասել էր, թե ծախսերը կփակվեն հարկային բարեփոխումներով, միջոցների մի մասը կստացվի ավելի բարձր մաքսավճարներից, ավելացված արժեքի հարկերով, նաև ակնկալելով զբոսաշրջության աճ։\nՌուտերգերսի համալսարանի տնտեսագիտության դոցենտ և Բաքվի տնտեսական հետազոտությունների կենտրոնի փորձագետ Գուբադ Իբադօղլուի կարծիքով, սակայն, այս բոլոր եկամուտներն ակնկալվում է, որ չեն լինի կորոնավիրուսի պատճառով։\nԸստ Արժույթի միջազգային հիմնադրամի՝ Ադրբեջանի բյուջեի հավասարակշռությունը պահպանելու համար անհրաժեշտ է, որ նավթի մեկ բարելի գինը կազմի 53 դոլար։ Սակայն մեկ բարելը նախկին Միության տարածքում մարտի 9-ին վաճառվել է 36 դոլարով։ Իբադօղլուի կարծիքով՝ քանի որ կառավարությունը վախենում է անկարգություններից, հնարավոր չէ կրճատել սոցիալական ծախսերը, որոնց ուղղվում է բյուջեի մոտ 65 տոկոսը, խնայողությունների միակ ճանապարհը մնում են ներդրումային միջոցները և ռազմական ծախսերը։ Ռազմական ծախսերը կրճատելը հեշտ չէ, իսկ ներդրումային միջոցներն այս տարի ավելի քիչ են, քան նախորդ տարի։\nԻբադօղլուն ասել է, որ մանաթի փոխարժեքը պահելու համար Կենտրոնական բանկն ընդամենը մի քանի ամսվա ռեզերվներ ունի։\nՂազախստանի բյուջեն կառուցված է մեկ բարել նավթը ավելի քան 57 դոլար կանխատեսման վրա։ Երկրի նախագահ Կասիմ Ժոմարտ-Տոկաևը մարտի 9-ին խոստացել է ամբողջությամբ կատարեել կառավարության սոցիալական պարտավորությունները՝ միաժամանակ նշելով, որ ինչ-որ տեղ հարկ կլինի կրճատումներ կատարել։\n"
}