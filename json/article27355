{
    "title": "ՀՀ դեսպանը Լեհաստանի ԱԳ նախարարի հետ քննարկել է Հայաստան-ԵՄ համաձայնագիրը",
    "text": "Հուլիսի 30-ին Լեհաստանում ՀՀ դեսպան Սամվել Մկրտչյանը հանդիպեց Լեհաստանի Հանրապետության արտաքին գործերի նախարար Յացեկ Չապուտովիչի (Jacek Czaputowicz) հետ։\nԱԳՆ-ից հայտնում են, որ կողմերը բարձր գնահատեցին Հայաստանի եւ Լեհաստանի հարաբերությունների ներկա մակարդակը՝ ընդգծելով փոխգործակցության հետագա խորացման եւ ընդլայնման անհրաժեշտությունը։\nՀանդիպման ընթացքում քննարկվեցին երկկողմ օրակարգի մի շարք հարցեր, մասնավորապես` անդրադարձ կատարվեց բարձր մակարդակի այցերին եւ առեւտրատնտեսական կապերին։ Զրուցակիցներն առանձնակի կարեւորեցին ԵՄ ԱլԳ շրջանակներում համագործակցությունը եւ ԱլԳ հաջորդ տասնամյակի գործունեության համար նոր օրակարգի մշակման նպատակով համատեղ աշխատանքը։\nՍամվել Մկրտչյանը ներկայացրեց Հայաստանում Թավշյա հեղափոխությունից հետո իշխանությունների կողմից իրականացվող բազմաբնույթ եւ խորը բարեփոխումները, ՀՀ գործընկերներից ակնկալվող աջակցության ոլորտները։ Այս համատեքստում, կարեւորվեց ԵՄ-Հայաստան Համապարփակ եւ ընդլայնված համագործակցության համաձայնագրի շուտափույթ վավերացումը Եվրոպական միության բոլոր անդամ երկրների կողմից եւ դրա լիարժեք իրականացումը։\nՀՀ դեսպանը ԼՀ արտգործնախարարին ներկայացրեց ԼՂ հակամարտության բանակցային գործընթացի շուրջ վերջին զարգացումները։\nՅացեկ Չապուտովիչը ԼՀ կառավարության անվերապահ աջակցությունը հայտնեց ԼՂ հակամարտության խաղաղ կարգավորմանը՝ Մինսկի խմբի համանախագահության՝ միջազգայնորեն ճանաչված միակ ձեւաչափի շրջանակներում։\n"
}