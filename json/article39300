{
    "title": "ՀՀ սահմանին օրեր առաջ հետախուզվողներ են ձերբակալվել. ԱԱԾ տնօրեն\r\n |armtimes.com|",
    "text": "armtimes.com: Կարող եմ վստահեցնել, որ սահմանների պահպանության ուղղությամբ մենք բավականին մեծ աշխատանքներ ենք տարել։ Համեմատության կարգով կարող եմ նշել, որ 2018 թվականին եղել է 38 սահմանահատման դեպք, 2019 թվականին՝ 35։\nԱյս մասին այսօր ԱԺ-ում 2019 թվականի բյուջեի կատարողականի քննարկման ժամանակ ասաց ԱԱԾ տնօրեն Էդուարդ Մարտիրոսյանը։\nՆա ասաց, որ այս տվյալներն ընդհանուր են եւ նշված են բոլոր՝ հայ-վրացական, հայ-թուրքական, հայ-իրանական սահմանների մասով։\nՄարտիրոսյանը հայտարարեց նաեւ, որ արդեն սահմանախախտման 4 դեպք է արձանագրվել 2020 թվականին, եղել են նաեւ հետախուզվողների ձերբակալություններ սահմանի հատվածում։ Դրանցից մեկը տեղի է ունեցել մի քանի օր առաջ, սակայն, ինչպես ասաց ԱԱԾ տնօրենը, այդ մասին չի լուսաբանվել։\n«Հետախուզությամբ եւ հակահետախուզական աշխատանքներն ամբողջ ծավալով ընթանում են, եւ մեր պետության անվտանգությունն ապահովված է, իսկ սահմանները՝ անսասան, դա ամենամեծ երաշխիքն է մեր ծառայության, լավ աշխատանքի»,- եզրափակեց Մարտիրոսյանը։\n"
}