{
    "title": "Հորդորում ենք կառավարությանը և պարետատանը՝ անձնական տվյալների պաշտպանության օրենքի վերաբերյալ մի շարք մանրամասներ պատշաճ իրազեկել քաղաքացիներին. հայտարարություն",
    "text": "Հայաստանում գործող մոտ մեկ տասնյակ հասարակական կազմակերպություններ հանդես են եկել հայտարարությամբ, որով ՀՀ կառավարությունից և պարետատնից ակնկալում են քաղաքացիներին պատշաճ իրազեկել անձնական տվյալների պաշտպանության վերաբերյալ օրենսդրական փաթեթի մի շարք մանրամասներ: ՀԿ-ների հայտարարությունը ներկայացնում ենք ստորև.\n«Մարտի 31-ին Ազգային ժողովն ընդունեց օրենսդրական փաթեթ, որը կոչված է Հայաստանում արտակարգ դրության պայմաններում կառավարությանը տրամադրել համավարակի տարածումը կանխելու լրացուցիչ գործիքներ՝ սահմանափակելով անձնական տվյալների պաշտպանության, մասնավոր և ընտանեկան կյանքի անձեռնմխելիության, հաղորդակցության ազատության և գաղտնիության իրավունքները։\nԳիտակցելով, որ բնական աղետների ու ճգնաժամային այլ իրավիճակների պայմաններում մարդու հիմնարար իրավունքներն ու ազատությունները կարող են սահմանափակվել ի շահ հասարակության անվտանգության, ցանկանում ենք շեշտել, որ նման սահմանափակումները թույլատրելի են միայն այն նվազագույն ծավալով, որն անհրաժեշտ է նպատակին հասնելու համար: Հետևաբար, պետությունը պարտավոր է պահպանել համաչափության սկզբունքը, ինչպես նաև սահմանափակումները կիրառել առավելագույն թափանցիկությամբ։\nՓաստում ենք, որ կառավարությունն արտակարգ դրության պայմաններում ևս հաշվետու է հասարակության առջև և չի ազատվում իր գործողությունների համար պատասխանատվությունից։ Ցավոք, վերոնշյալ օրենսդրական նախաձեռնության՝ ԱԺ-ում քննարկման ընթացքում մենք չստացանք հանրությանը մտահոգող մի շարք առանցքային հարցերի սպառիչ պատասխաններ:  \nԵլնելով վերոնշյալից՝ հորդորում ենք ՀՀ կառավարությանը և Պարետատանը պատշաճ կերպով իրազեկել քաղաքացիներին՝ որ կառույցների կողմից են մշակվում քաղաքացիների անձնական տվյալները՝ լինեն դրանք պետական, թե նաև մասնավոր, ինչպես է ապահովվում տվյալների պատշաճ պաշտպանությունն ու անվտանգությունը, և հստակ տեղեկություններ հաղորդել համակարգի ներդրման արդյունքների մասին: Նպատակահարմար ենք գտնում նաև նախատեսել տվյալների հավաքման և մշակման ընթացքի նկատմամբ հանրային վերահսկողություն»։ \nԵրևանի մամուլի ակումբԲազմակողմանի տեղեկատվության ինստիտուտ - ՀայաստանԻնֆորմացիայի ազատության կենտրոնՄեդիա նախաձեռնությունների կենտրոնԽոսքի ազատության պաշտպանության կոմիտեՀանրային լրագրության ակումբԻրավունքի գերակայություն ՀԿ«Լրագրողներ հանուն ապագայի» ՀԿԳորիսի մամուլի ակումբ«Լրագրողներ հանուն մարդու իրավունքների» ՀԿ«Ֆեմիդա» հասարակական իրավական կազմակերպություն\n"
}