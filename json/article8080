{
    "title": "Երկրաշարժի վերաբերյալ իրազեկման միջոցառում դպրոցականների մասնակցությամբ",
    "text": "Գառնու երկրաֆիզիկական դիտարանի՝ 60 մետր խորության վրա գտնվող հատուկ թունելախորշում, որտեղ ամբողջ տարվա ընթացքում կայուն պահպանվում է 18 աստիճանը, գտնվում է տարածաշրջանում եզակի երկբաղադրիչ կվարցային դեֆորմոգրաֆը, որը ֆիքսում է երկրակեղևի շարժը` որպես հնարավոր երկրաշարժի ազդակ: Սեյսմիկ ակտիվությանը հետևող դիտարանն այցելուների վերջին կանգառն է՝ երկրաշարժերի ծագմանը, կանխատեսման հնարավորություններին, դրանցից պաշտպանվելու կանոններին տեսականորեն ծանոթանալուց հետո:\nԸստ հետազոտությունների՝ երկրաշարժի վտանգը հանրապետությունում կազմում է բնական աղետների ընդհանուր վտանգի մոտ 90 %-ը: Թերևս սա է պատճառը, որ 1988 թվականի Սպիտակի երկրաշարժից հետո որդեգրվել է իրազեկման նոր քաղաքականություն։\nԲնակչության իրազեկվածության բարձրացման ուղղությամբ տարիներ շարունակ ԱԻ «Սեյսմիկ պաշտպանության տարածքային ծառայություն» ՊՈԱԿ-ի կազմակերպած պարապմունքներին մասնակցում են հասարակության ամենատարբեր խմբեր՝ դպրոցականներից մինչև պետական ծառայողներ:\nՄխիթար Սեբաստացու անվան կրթահամալիրի աշակերտներին ևս սահմանված ծրագրով ներկայացվել են երկրաշարժերի պատմությունը, սեյսմոլոգների կողմից իրականացվող աշխատանքների կարևորությունը և երկրաշարժերի ժամանակ պաշտպանվելու գլխավոր կանոնները:\n"
}