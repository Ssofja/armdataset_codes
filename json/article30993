{
    "title": "Վերջին շաբաթվա ընթացքում կորոնավիրուսային հիվանդացությունն առավել բարձր է եղել Տավուշում, Սյունիքում, Լոռիում և Երևանում",
    "text": "Առողջապահության նախարարությունը հայտնում է, որ նոր կորոնավիրուսային վարակով հիվանդացության վերլուծության արդյունքում պարզվել է, որ վերջին շաբաթվա ընթացքում հիվանդացությունն առավել բարձր է եղել Տավուշի, Սյունիքի, Լոռու մարզերում և Երևանում:\nՀիվանդության (COVID-19) տարածման ռիսկը նվազեցնելու նպատակով առողջապահության նախարարությունը հորդորում է բնակչությանը՝ բարձրացնել զգոնությունն անվտանգության կանոնների պահպանման նկատմամբ.\n• եթե տանն ունեք կորոնավիրուսային հիվանդությամբ կասկածելի կամ հաստատված դեպք, շփվելիս պահպանե՛ք առնվազն 1.5մ հեռավորություն,\n• կրե՛ք դիմակ, հնարավորինս խուսափե՛ք մարդաշատ վայրերից և մարդկային կուտակումներից,\n• տնտեսական գործունեություն իրականացնող կազմակերպություններ հաճախելիս՝ խանութ, վարսավիրանոց, մեծածախ առևտրի կենտրոններ և այլն) պարտադիր պահպանե՛ք սոցիալական հեռավորություն, կրե՛ք դիմակ, մակերեսների հետ շփումից հետո ախտահանե՛ք ձեռքերը 70 տոկոսանոց ալկոհոլային հիմքով ախտահանիչով կամ լվացվե՛ք օճառով,\n• սովորեցրե՛ք Ձեր երեխային հիգիենայի կանոնները և հետևե՛ք վերջիններիս պահպանմանը,\n• սուր շնչառական հիվանդության ախտանշաններ (ջերմություն, հազ, հարբուխ) ի հայտ գալու դեպքում` անմիջապես կապվե՛ք Ձեր պոլիկլինիկայի բժշկի (թերապևտի կամ մանկաբույժի) հետ:\nՆշենք, որ Հայաստանում անցած մեկ օրում կորոնավիրուսի դեպքերի թիվն աճել է 59-ով, բուժվածներինը՝ 265-ով, գրանցվել է մահվան ևս 2 դեպք։\n"
}