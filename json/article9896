{
    "title": "Իրաքի պաշտպանության նախարարը պաշտոնական այցով Հայաստանում է",
    "text": "Պաշտոնական այցով երեկ Հայաստան է ժամանել Իրաքի պաշտպանության նախարար Ջումաա Ինադ Սաադուն Խատտաբի գլխավորած պատվիրակությունը։\nԸստ Հայաստանի ռազմական գերատեսչության, այսօր պաշտպանության նախարարությունում դիմավորման պաշտոնական արարողությունից հետո կայացել է պաշտպանության նախարարների առանձնազրույցը, որին հաջորդել է պատվիրակությունների կազմով հանդիպումը։\nԶրուցակիցները քննարկել են պաշտպանության բնագավառում Հայաստանի և Իրաքի երկկողմ համագործակցության հեռանկարները, կարևորել փոխադարձ հետաքրքրություն ներկայացնող մի շարք ոլորտներում փոխգործակցության հնարավորությունները` փորձի փոխանակում, կանոնավոր ռազմաքաղաքական խորհրդակցություններ, ռազմատեխնիկական համագործակցություն։\nՀանդիպման ընթացքում քննարկվել են նաև տարածաշրջանային անվտանգության խնդիրներին առնչվող հարցեր:\nՀայաստանի պաշտպանության նախարար Վաղարշակ Հարությունյանը ներկայացրել է ռազմական գործողությունների արդյունքում ստեղծված իրավիճակը և դրանց դադարեցումից հետո ձեռք բերված պայմանավորվածությունների կատարման ընթացքը:\nՀայաստանի և Իրաքի պաշտպանության նախարարները ստորագրել են երկու գերատեսչությունների միջև պաշտպանության բնագավառում համագործակցության մասին մտադրությունների վերաբերյալ համաձայնություն, որով սահմանվել են փոխադարձ հետաքրքրություն ներկայացնող համագործակցության 13 ոլորտներ:\nՓաստաթղթով նախատեսվում է նաև նախապատրաստել և ստորագրել պաշտպանության բնագավառում համագործակցության մասին փոխըմբռնման հուշագիր։\nԻրաքի պաշտպանության նախարարի գլխավորած պատվիրակությունը այսօր եղել է նաև Ծիծեռնակաբերդի հուշահամալիրում, հարգանքի տուրք մատուցել Հայոց ցեղասպանության սրբադասված նահատակների հիշատակին։\n"
}