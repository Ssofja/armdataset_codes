{
    "title": "Արցախի ԱԺ նախագահը հանդիպել է Հադրութի մանկապատանեական ստեղծագործական կենտրոնի կոլեկտիվի հետ",
    "text": "ՀՀ-ում գործող Արցախի կառավարության օպերատիվ շտաբ է կրկին այցելել ԱՀ ԱԺ նախագահ Արթուր Թովմասյանի գլխավորած պատվիրակությունն՝ այս անգամ հանդիպում ունենալով Հադրութի մանկապատանեական ստեղծագործական կենտրոնի կոլեկտիվի հետ: Այս մասին հայտնում է ՀՀ -ում Արցախի կառավարության օպերատիվ շտաբը։\nՆերկաները ողջունել են նման նախաձեռնությունը և ՀՀ-ում գործող Արցախի կառավարության օպերատիվ շտաբի աջակցությունը՝ կենտրոնը նորից կյանքի կոչելու և երեխաների ստեղծագործական կյանքի նոր վերածնունդն ապահովվելու գործում:\nԿենտրոնում ընգրկված են ոչ միայն Հադրութի, այլև Արցախի վերահսկողությունից դուրս մնացած տարածքների բալիկները:\n«Մեծ և անգնահատելի է կենտրոնի դերը հետպատերազմյան փուլում նոր սերունդներին գեղագիտական դաստիարակություն տալու, ազգայինը սերմանելու, հոգևոր, մշակութային և պատմական արժեքները քարոզելու և պահպանելու գործում»,- իր խոսքում նշել է ԱԺ նախագահ Արթուր Թովմասյանը և հույս հայտնել, որ առաջիկայում երեխաները հնարավորություն կունենան իրենց աշխատանքները ներկայացնելու կենտրոնի կողմից կազմակերպված ցուցահանդես-վաճառքին:\nՕգտվելով առիթից` Հադրութի մանկապատանեական ստեղծագործական կենտրոնի կոլեկտիվը շնորհակալություն է հայտնել ՀՀ-ում գործող Արցախի կառավարության օպերատիվ շտաբի աշխատանքները համակարգող Միքայել Վիրաբյանին՝ նման հնարավորություն ընձեռնելու և շտաբի ներսում կենտրոնին նույնպես տեղ հատկացնելու համար:\n"
}