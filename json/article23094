{
    "title": "Ֆինանսական դիտարկումների կենտրոնը կմնա ԿԲ կազմում",
    "text": "Ոստիկանության 2020-2022 թթ. բարեփոխումների ռազմավարությունից հանվել է Կենտրոնական բանկի ֆինանսական դիտարկումների կենտրոնը (ՖԴԿ) ձևավորվելիք ներքին գործերի նախարարության (ՆԳՆ) կառուցվածքում ներառելու հարցը։ Այս մասին  հարցմանն ի պատասխան՝ հայտնում են Կենտրոնական բանկի մամուլի ծառայությունից:\nՖԴԿ-ն ԿԲ կառուցվածքից հանելու և ձևավորվելիք ՆԳՆ կառուցվածքում ներառելու առաջարկը դժգոհություններ ու մտահոգություններ էր առաջացրել ֆինանսիստների ու տնտեսագետների շրջանում: Նրանք սա համարում են քայլ դեպի «ոստիկանական պետություն», այն դեպքում, երբ կառավարությունն այն հիմնավորում է կոռուպցիայի ու ֆինանսական հանցագործությունների դեմ պայքարի արդյունավետության բարձրացման անհրաժեշտությամբ: \nԿԲ-ից նշել են, որ քննարկումների արդյունքում նպատակահարմար չի համարվել ՖԴԿ մոդելի փոփոխությունը:\nՆշվածը հիմնավորվել է մի շարք փաստարկներով, այդ թվում.\n\nԱշխարհում գոյություն ունեցող ֆինանսական հետախուզության մարմինների (ՖՀՄ) 65%-ը վարչական մոդելի մարմիններ են, և վերջին շրջանում նկատելի է իրավապահից վարչական մոդելի անցման կայուն միտում։\nՄիջազգային գնահատումների վրա հիմնված փորձի տեսանկյունից անհնար է որևէ հիմնավոր եզրահանգման գալ ՖՀՄ-ի մոդելի ընտրության և դրա գործունեության արդյունավետության միջև պատճառահետևանքային կապի մասին։\nՖԴԿ-ն ՀՀ կենտրոնական բանկի կազմում ձևավորելու հիմքում ընկած է եղել միջազգային ստանդարտներին համապատասխան գործառնական անկախությամբ և ինքնավարությամբ օժտված ազգային ՖՀՄ ստեղծելու պահանջը, ինչը ՖԴԿ-ի գործող մոդելի միջոցով լիարժեքորեն ապահովված է:\n\n***\nՖինանսական դիտարկումների կենտրոնը ստեղծվել է 2005-ին` որպես ԿԲ առանձնացված ստորաբաժանում: Կառույցի հիմնական գործառույթը փողերի լվացման և ահաբեկչության ֆինանսավորման դեմ պայքարի նպատակով տեղեկությունների հավաքագրումը, վերլուծությունը և փոխանակումն է: \nՇարունակությունը՝ civilnet.am-ում\n"
}