{
    "title": "Ռուսաստանը մոտեցել է հաջորդ փուլին. Պուտինը հայտարարել է ոչ աշխատանքային օրերի ավարտի և կորոնավիրուսի դեմ պայքարի նոր միջոցների մասին\r\n |tert.am|",
    "text": "tert.am: ՌԴ նախագահ Վլադիմիր Պուտինը չորրորդ անգամ հանդես է եկել հեռուստաուղերձով՝ խոսելով երկրում կորոնավիրուսի տարածման և դրա առնչությամբ իրականացվելիք միջոցառումների մասին:\nԻնչպես փոխանցում է РИА Новости-ն,երկրի ղեկավարը քաղաքացիների անվտանգության և տնտեսության աջակցման համար նոր միջոցառումներ է առաջարկել:\n«Իմ դիրքորոշումն անփոփոխ է: Մեզ համար կարևորը մարդկանց առողջությունն է և անվտանգությունը: Մայիսի 11-ին լրանում է ոչ աշխատանքային օրերի ժամկետը, որը տևել է ավելի քան 6 շաբաթ՝ սկսած մարտի 30-ից: Այդ արտառոց միջոցառումն օգնել է դանդաղեցնել համաճարակի զարգացումը: Դրա հաշվին մենք ժամանակ շահեցինք՝ նախևառաջ առողջապահության համակարգի պատրաստականությունը բարձրացնելու համար»,- ասել է Պուտինը:\nՎերջինս հավելել է, որ Ռուսաստանը մոտեցել է հաջորդ փուլին՝ սահմանափակումների ռեժիմի մեղմացմանը, սակայն այն միաժամանակյա չի լինելու:\nՊուտինի խոսքով՝ մայիսի 12-ից ոչ աշխատանքային օրերի ժամանակահատվածը ողջ երկրում և բոլոր ոլորտներում ավարտվում է, սակայն «Քովիդ-19»-ի վտանգը պահպանվում, այդ իսկ պատճառով պայքարը համաճարակի դեմ շարունակվում է:\nԲարձր պատրաստականության ռեժիմը կպահպանվի 65-ից բարձր տարիքի և խրոնիկ հիվանդություններ ունեցող անձանց համար. զանգվածային միջոցառումների արգելքը պահպանվում է: \n"
}