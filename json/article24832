{
    "title": "Պատգամավորի թեկնածուների դրամական միջոցները․ մաս հինգերորդ [«Հանրապետություն» կուսակցություն]",
    "text": "Կենտրոնական ընտրական հանձնաժողովում կուսակցությունների գրանցումից հետո վերջիններս ներկայացրել են հայտարարագրեր, որոնցում ներառված են ինչպես կուսակցությունների, այնպես էլ պատգամավորի թեկնածուների գույքի, եկամտի և շահերի հայտարարագրերը։ Արդեն մի քանի օր է, ինչ մեկնարկել է նախընտրական քարոզչությունը, որը շարունակվելու է մինչև հունիսի 18-ը։ Հունիսի 20-ին կկայանան խորհրդարանական արտահերթ ընտրությունները։\nInfocom-ն ուսումնասիրում է կուսակցությունների նախընտրական ցուցակներում ընդգրկված թեկնածուների ներկայացրած հայտարարագրերը։ Արդեն ներկայացրել ենք «Քաղաքացիական պայմանագիր» կուսակցության, «Հայաստան» դաշինքի, «Պատիվ ունեմ» դաշինքի և «Բարգավաճ Հայաստան» կուսակցության նախընտրական ցուցակում ընդգրկված թեկնածուների հայտարարագրերը։ Այժմ ներկայացնում ենք «Հանրապետություն» կուսակցության թեկնածուների գույքի, եկամտի և շահերի հայտարարագրերը։\n«Հանրապետություն» կուսակցության վարչապետի թեկնածուն Արամ Սարգսյանն է։ Վերջինս որպես դրամական միջոց հայտարարագրել է 16 մլն ՀՀ դրամ, 20 հազար ԱՄՆ դոլար և 5000 եվրո գումար, որը, դրամի վերածած, ընդհանուր կազմում է 29 մլն 345 հազար ՀՀ դրամ։ Արամ Սարգսյանը, բացի դրամական միջոցներից, հայտարարագրել է 1 հողամաս, 1 տարածք և 2 տրանսպորտային միջոց՝ «Hyundai Tuscani 2.0» և «Mercedes-Benz G 350» մակնիշների։ Սարգսյանը հայտարարագրել է 8 մլն դրամը գերազանցող 3 թանկարժեք գույք՝ 100 հազար դոլար արժողությամբ գրիչների հավաքածու, 25 հազար դոլար արժողությամբ ժամացույց և 16-րդ դարի նկար, որի արժեքը գնահատված չէ։ Կուսակցության՝ վարչապետի թեկնածուն բաժնեմասեր ունի «Գալիք», «Հատուկ ցեմենտ» և «Կավաշեն» ընկերություններում։\nԿուսակցության՝ ամենաշատ դրամական միջոցներ հայտարարագրած թեկնածուն Ռոբերտ Մանուկյանն է։ Վերջինս հայտարարագրել է 157 մլն ՀՀ դրամ և 340 հազար ԱՄՆ դոլար, որը, ՀՀ դրամի վերածած, կազմում է 331 մլն 250 հազար։ Մանուկյանը, բացի դրամական միջոցներից, հայտարարագրել է 1 առանձնատուն, 1 արտադրամաս, 1 տնամերձ հողամաս և 2 գյուղատնտեսական հողամաս։ Մանուկյանը «Սամ-Հար» ընկերության բաժնետեր է։\nՊատգամավորի թեկնածու Մանվել Ղազարյանը որպես դրամական միջոց հայտարարագրել է 12 մլն ՀՀ դրամ, 10 հազար ԱՄՆ դոլար և 12 հազար եվրո, որը, դրամի վերածած, կազմում է 24 մլն 553 հազար։ Բացի դրամական միջոցներից՝ Ղազարյանը հայտարարագրել է 1 բնակարան և ձեղնահարկ, 12 հողամաս և 1 բեռնատար։ Մանվել Ղազարյանը 8 մլն դրամը գերազանցող 2 թանկարժեք գույք է հայտարարագրել՝ 20 հազար դոլար արժողությամբ ժամացույց և նկար, որի արժեքը գնահատված չէ։ Ղազարյանը բաժնետոմսեր ունի «Վեդի-Ալկո» և «Արմավիրի կաթի գործարան» ընկերություններում։\nՊատգամավորի թեկնածու Քրիստինա Սարոյանը չի աշխատում, չունի արժեթղթեր և այլ ներդրումներ, սակայն որպես դրամական միջոց հայտարարագրել է 5 մլն ՀՀ դրամ, 30 հազար ԱՄՆ դոլար և 3000 եվրո, որը, դրամի վերածած, կազմում է 22 մլն 232 հազար դրամ։ Սարոյանը, բացի դրամական միջոցներից, հայտարարագրել է 8 մլն դրամը գերազանցող թանկարժեք 2 գույք՝ 18-րդ դարի 2 նկար, որոնց արժեքը գնահատված չէ, և 9 մլն դրամ արժողությամբ ժամացույց։\nՊատգամավորի թեկնածու Ելենա Ասրիյանը չի աշխատում, չունի արժեթղթեր և այլ ներդրումներ, սակայն հայտարարգրել է 5 մլն ՀՀ դրամ, 55 հազար ԱՄՆ դոլար և 7000 եվրո, որը, դրամի վերածած, ընդհանուր կազմում է 37 մլն 520 հազար ՀՀ դրամ։ Ասրիյանը, բացի դրամական միջոցներից, հայտարարագրել է 1 բնակարան, 8 մլն դրամը գերազանցող 2 թանկարժեք գույք՝ 3 նկար և 5 զարդ, որոնց արժեքը գնահատված չէ։\nՄասիս Շիրոյանը որպես դրամական միջոց հայտարարագրել է 4 մլն ՀՀ դրամ։ Չունի արժեթղթեր և այլ ներդրումներ, սակայն հայտարարագրել է 8 մլն դրամը գերազանցող 2 թանկարժեք գույք՝ 28 հազար ԱՄՆ դոլար արժողությամբ «Rolex» և 29 հազար ԱՄՆ դոլար արժողությամբ «Breitling» ժամացույց։\nՊատգամավորի թեկնածու Նելլի Պողոսյանը չի աշխատում, չունի եկամուտներ, չունի դրամական միջոցներ, չունի արժեթղթեր և այլ ներդրումներ, սակայն հայտարարագրել է 8 մլն դրամը գերազանցող 3 թանկարժեք գույք՝ 27 հազար ԱՄՆ դոլար արժողությամբ «Ֆրանկ Մյուլլեռ» ժամացույց, 30 հազար ԱՄՆ դոլար արժողությամբ հնաոճ կահույք և 20 հազար ԱՄՆ դոլար արժողությամբ նկար։\nՏիգրան Տեր-Մարգարյանը չի աշխատում, վերջին մեկ տարում չի ունեցել եկամտի աղբյուր, չունի արժեթղթեր և այլ ներդրումներ, սակայն որպես դրամական միջոց հայտարարագրել է 8 մլն ՀՀ դրամ, 25 հազար ԱՄՆ դոլար և 5000 եվրո գումար, որը, դրամի վերածած, կազմում է 23 մլն 907 հազար։ Բացի դրամական միջոցներից՝ Տեր-Մարգարյանը հայտարարգրել է 8 մլն դրամը գերազանցող 3 թանկարժեք գույք՝ 21 հազար ԱՄՆ դոլար արժողությամբ «Bovet» ժամացույց, 27 հազար ԱՄՆ դոլար արժողությամբ «Breguet» ժամացույց և 230 հազար ԱՄՆ դոլար արժողությամբ 2 կարատ ադամանդ։\nՊատգամավորի թեկնածու Հայկ Սահակյանը չի աշխատում, վերջին մեկ տարում չի ունեցել եկամտի աղբյուր, չունի արժեթղթեր և այլ ներդրումներ, սակայն որպես դրամական միջոց հայտարարագրել է 7 մլն ՀՀ դրամ, 5000 դոլար և 1200 եվրո գումար, որը, դրամի վերածած, կազմում է 11 մլն 110 հազար ՀՀ դրամ։ Բացի դրամական միջոցներից՝ Սահակյանը հայտարարագրել է 12 մլն դրամ արժողությամբ «Ֆրանկ Մյուլլեր» ժամացույց և անտիկվար նկար, որի արժեքը գնահատված չէ։\nԸնդհանուր առմամբ, «Հանրապետություն» կուսակցության՝ պատգամավորի թեկնածուների դրամական միջոցները միասին կազմում են 430 մլն 80 հազար 600 ՀՀ դրամ, 925 հազար ԱՄՆ դոլար, 274 հազար եվրո և 695 հազար ռուբլի, որը, դրամի վերածած, ընդհանուր կազմում է 1 մլրդ 76 մլն 115 հազար ՀՀ դրամ։\nՆարեկ Մարտիրոսյան\n"
}