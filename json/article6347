{
    "title": "ՌԴ դատախազությունը Քննչական կոմիտեին պարտավորեցրել է վերաձևակերպել Խաչատուրյան քույրերի մեղադրանքը |azatutyun.am|",
    "text": "azatutyun.am: Ռուսաստանի Գլխավոր դատախազությունը Քննչական կոմիտեին պարտավորեցրել է վերաձևակերպել Խաչատուրյան քույրերի մեղադրանքը և սպանությունից դարձնել անհրաժեշտ պաշտպանություն: Այս մասին «ՏԱՍՍ» գործակալությանը հաղորդել է քույրերից մեկի փաստաբան Ալեքսեյ Պարշինը: Սա կարող է նշանակել, որ Խաչատուրյան քույրերը այլևս քրեական հետապնդման չեն ենթարկվի:\nԴատախազությունը որոշեց, որ քույրերն իրավունք ունեն ամեն կերպ պաշտպանվել իրենց հորից, ասել է փաստաբանը:\nԱվելի վաղ Ռուսաստանի գլխավոր դատախազի տեղակալ Վիկտոր Գրինը որոշել էր մեղադրական եզրակացությունը վերադարձնել հետաքննությանը՝ նշելով, որ այն լուրջ խախտումներ է պարունակում, գրել էր «Կոմերսանտ» թերթը:\nՄարիան, Անջելինան և Քրիստինան ձերբակալվել են Մոսկվայում 2018-ի հուլիսին: Նրանք մեղադրվում էին 57-ամյա հորը սպանելու մեջ: Քույրերն իրենք են ոստիկանություն կանչել: Նրանց փաստաբանները պնդում են, որ սպանությունը տեղի է ունեցել ինքնապաշտպանության շրջանակներում՝ երկարամյա տանջանքների, ծեծի, սեռական բռնության ֆոնին:\nՔույրերի աջակցության քարոզարշավը լայն հասարակական քննարկումներ էր առաջացրել ընտանեկան բռնության վերաբերյալ Հայաստանում և Ռուսաստանում: Ի աջակցություն քույրերի մի շարք ակցիաներ տեղի ունեցան Հայաստանում և Ռուսաստանի տարբեր քաղաքներում: Քույրերին պաշտպանեցին նաև երաժիշտներ, արվեստագետներ և հասարակական գործիչներ:\n"
}