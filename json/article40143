{
    "title": "ԻԻՀ-ում ՀՀ դեսպանն ընդունել է Իրանի պատմական եկեղեցիների կենտրոնի տնօրեն Շերլի Ավետյանին",
    "text": "Փետրվարի 10-ին ԻԻՀ-ում ՀՀ դեսպան Արտաշես Թումանյանն ընդունել է ԻԻՀ մշակութային ժառանգության, ձեռնարվեստի և զբոսաշրջության նախարարության՝ Իրանի պատմական եկեղեցիների կենտրոնի տնօրեն Շերլի Ավետյանին։ \nՀՀ դեսպանը շնորհակալություն է հայտնել Շ․ Ավետյանին հայ-իրանական մշակութային հարաբերությունների զարգացման գործում կատարած մեծ աշխատանքների համար։\nՄասնավորապես, Ա․ Թումանյանը մեծ գոհունակությամբ նշել է Սուրբ Թադեոս առաքյալի վանքի ուխտագնացությունը ՅՈՒՆԵՍԿՕ-ի՝ մարդկության ոչ նյութական մշակութային ժառանգության ներկայացուցչական ցանկում ներառելու գործում Շ․ Ավետյանի ունեցած անձնական նախաձեռնության և ձեռնարկած քայլերի մասին։ \nԱյնուհետև զրուցակիցներն անդրադարձել են, ընդհանուր առմամբ, հայ-իրանական մշակութային կապերի ամրապնդման և, մասնավորապես, ՀՀ և ԻԻՀ պետական մարմինների կողմից մշակութային ժառանգության պահպանման ուղղությամբ իրականացվող աշխատանքներին։ \nԶրուցակիցները նշել են, որ երկու երկրների միջմշակութային կապերի խորացման ներուժը չափազանց մեծ է և անհրաժեշտ է այն իրացնել բարձր արդյունավետությամբ։\n"
}