{
    "title": "Կայացել է Գեղարքունիքի մարզի զորակոչային հանձնաժողովի հերթական նիստը. ամառային զորակոչը կմեկնարկի հուլիսի 1-ին",
    "text": "Մայիսի 20-ին Գեղարքունիքի մարզպետարանում տեղի է ունեցել Գեղարքունիքի մարզի զորակոչային հանձնաժողովի հերթական նիստը, որը վարել է Գեղարքունիքի մարզպետ, Գեղարքունիքի մարզի զորակոչային հանձնաժողովի նախագահ Գնել Սանոսյանը:\nՆիստին մասնակցել են Գեղարքունիքի մարզի զորակոչային հանձնաժողովի անդամները:\nՄարզպետը ներկայացրել է ՀՀ ոստիկանության Գեղարքունիքի մարզային վարչության նորանշանակ պետ Արթուր Մկրտչյանին:\nԶորակոչային հանձնաժողովի նիստի սկզբում քննարկվել են զորակոչի նախապատրաստական փուլերի հետ կապված հարցեր:\nԳեղարքունիքի մարզի զինվորական կոմիսար Գևորգ Մխեյանը զեկուցել է, որ 2020 թվականի ամառային զորակոչի նախապատրաստական աշխատանքներն ընթանում են օրենքով սահմանված կարգով, պահպանվում և կիրառվում են արտակարգ դրությամբ պայմանավորված բոլոր պահանջներն ու կանոնները և մարզը պատրաստ է արդյունավետ կերպով անցկացնել ամառային զորակոչը:\nԳեղարքունիքի մարզի զորակոչային հանձնաժողովի անդամներն այնուհետև քննարկել են զորակոչի աշխատանքներին ներգրավված կազմակերպությունների համագործակցության և կորոնավիրուսի համավարակով պայմանավորված դժվարություններով կցագրման կազմակերպման, այդ թվում արտերկրում գտնվող անձանց ներկայության ախահովման հետ կապված հարցերը:\nԶորակոչային հանձնաժողովի նախագահի հրավերով նիստին մասնակցել է նաև մարզպետարանի առողջապահության և սոցիալական ապահովության հարցերի վարչության պետը, որի հետ քննարկվել են զինվորական հանձնաժողովներում ընդգրկված բժիշկների հետ կապված մի շարք հարցեր:Մարզպետարանի լրատվական ծառայությունը հավելում է նաև, որ 2020 թվականի ամառային զորակոչը կմեկնարկի հուլիսի 1-ին և կավարտվի օգոստոսի 31-ին:\n"
}