{
    "title": "Համաներման ակտից առաջ Արդարադատության նախարարությունում կանխատեսել են կրկնահանցագործությունների հավանականությունը |armenpress.am|",
    "text": "armenpress.am։ ՀՀ արդարադատության նախարարությունը Էրեբունի-Երևանի հիմնադրման 2800-ամյակի և Հայաստանի առաջին հանրապետության 100-ամյակի առթիվ համաներում հայտարարելուց առաջ կանխատեսել էր համաներվածների շրջանում կրկնահանցագործությունների հավանականությունը:\nԱյս մասին ապրիլի 29-ին հրավիրված մամուլի ասուլիսի ընթացքում հայտնեց Արտակ Զեյնալյանը:\n«Այն ժամանակ, երբ դեռ համաներման ակտը նախագիծ էր, հայտնել էինք, որ հավանականություն կա, որ անձինք, ովքեր համաներվել են կարող են դարձյալ կատարել հանցագործություններ, և վերադառնալ Քրեակատարողական հիմնարկներ: Սակայն դրանք փոքր տոկոս են կազմում»,- ասաց նախարարը:\nԱրտակ Զեյնալյանը նշեց, որ համաներմամբ ազատ են արձակվել բացառապես առաջին անգամ հանցագործություն կատարած անձինք:\n«Համաներման ակտով արգելք է սահմանված` եթե անձը մեկ անգամ համաներումով ազատ է արձակվել, եթե մեկ անգամ պայմանական վաղաժամկետ ազատ է արձակվել կամ ներում է ստացել նախագահի կողմից, ապա կրկին դատապարտված լինելու պարագայում համաներումը նրա վրա չի տարածվում: Ազատ են արձակվել բացառապես առաջին անգամ հանցագործություն կատարած անձինք, և նրանք է, որ կրկին հանցանք են կատարել»,- նշեց Արտակ Զեյնալյանը:\nԱրդարադատության նախարարը հավելեց, որ այժմ իրենց կողմից մշակվում են մեխանիզմներ, որպեսզի նվազեցնեն ռիսկերը կրկին հանցագործություն կատարելու նրանց համար, ովքեր համաներմամբ ազատ կարձակվեն:\n"
}