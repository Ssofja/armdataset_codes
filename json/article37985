{
    "title": "Ադրբեջանը կխզի դիվանագիտական հարաբերությունները այն երկրի հետ, որը կճանաչի ԼՂ անկախությունը․ Ալիև",
    "text": "Ադրբեջանն անմիջապես կխզի դիվանագիտական   հարաբերությունները ցանկացած երկրի հետ, որը կճանաչի Լեռնային Ղարաբաղի անկախությունը: Այս մասին հայտարարել է Ադրբեջանի նախագահ Իլհամ Ալիևը թուրքական Haberturk ալիքին տված հարցազրույցում։\n«Ադրբեջանի տարածքային ամբողջականությունը ճանաչված է ամբողջ աշխարհի կողմից: Չեմ հավատում, որ որևէ երկիր կճանաչի Լեռնային Ղարաբաղի անկախությունը, քանի որ մեկ ժամից էլ շուտ մենք խզելու ենք բոլոր դիվանագիտական   կապերը այդ երկրի հետ։ Դա անհրաժեշտ է»,- ասել է նա։ Այս մասին հայտնում է tass.ru-ն։\nՆա անհրաժեշտ է համարել հակամարտության ավարտից հետո հայ և ադրբեջանցի ժողովուրդներին նախապատրաստել Լեռնային Ղարաբաղում համատեղ կյանքին:\nԱլիևը նշել է, որ խաղաղապահներ Լեռնային Ղարաբաղ գործուղելը պետք է իրականացվի բացառապես Ադրբեջանի և Հայաստանի համաձայնությամբ։\n«Եթե երկու երկրներից մեկն առարկի, դա, իհարկե, տեղի չի ունենա։ Այլ հարց է, որ այսօր, երբ մենք խոսում ենք խաղաղապահների մասին, մենք խոսում ենք Ադրբեջանի տարածքի մասին, բոլորը պետք է հասկանան դա։ Մենք խոսում ենք անկախ Ադրբեջանի տարածքի մասին»,- ասել է նա:\nԱդրբեջանի նախագահը խոստացել է ներդրումներ կատարել և իրականացնել սոցիալական ծրագրեր Լեռնային Ղարաբաղում հակամարտության ավարտից հետո:\nԹարգմանությունը՝ Վաղինակ Ասատրյանի\n"
}