{
    "title": "Ստամբուլ-Երևան չվերթների դադարեցման պատճառով հայ ուղևորները մնացել են Ստամբուլում |tert.am|",
    "text": "tert.am: Թուրքական Atlas Global ավիաընկերությունը, որը Ստամբուլ-Երևան-Ստամբուլ չվերթը սպասարկող միակ ավիաընկերությունն է, նոյեմբերի 26-ին հայտարարել է բոլոր ուղղություններով թռիչքները մինչև դեկտեմբերի 21-ը դադարեցնելու մասին: Այս մասին տեղեկացնում է «Միլլիյեթ» լրատվականը:\nԹռիչքների դադարեցման պատճառ են հանդիսացել Թուրքիայում տնտեսական վայրիվերումների պատճառով ընկերության մոտ առաջացած ֆինանսական խնդիրները:\nՉնայած տարածած հայտարարությանը՝ ընկերությունը ժամանակին տեղյակ չի պահել ավիատոմսեր վաճառող ընկերություններին չվերթների դադարեցման մասին, ինչի պատճառով շատ ուղևորներ, այդ թվում նաև ՀՀ քաղաքացիներ, մնացել են Ստամբուլի օդանավակայանում և չեն կարողացել գալ Հայաստան:\nԸնկերությունը հայտարարել է, որ նախօրոք գնված տոմսերի վերադարձի կամ ամսաթվերի փոփոխության պահանջով դիմած անձանց համար ընկերության կայքում դեկտեմբերի 16-ին կտեղադրվի ուղեցույց, իսկ մինչ այդ՝ տոմսեր ամրագրելու բոլոր տարբերակներն այլևս փակ կլինեն:\n"
}