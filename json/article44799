{
    "title": "«Հայրենիքի փրկության շարժման» առաջիկա հանրահավաքը տեղի կունենա փետրվարի 20-ին՝ ժամը 15:00-ին Ազատության հրապարակում. Իշխան Սաղաթելյան",
    "text": "«Հայրենիքի փրկության շարժման» համակարգող, ՀՅԴ ԳՄ ներկայացուցիչ Իշխան Սաղաթելյանը ֆեյսբուքյան իր էջում գրառում է կատարել՝ նշելով Նիկոլ Փաշինյանի՝ արտահերթ ընտրություններն անցկացնելու մտքից հրաժարվելու 3 հիմնական պատճառները:\n«Առաջին՝ վարչապետի աթոռին կառչած անձը հասկացել է, որ ընտրությունների միջոցով  վերարտադրվելու  շանս  չունի՝ դա պարզապես անհնար է։\nԵրկրորդ՝ նույն անձը հասկացել է, որ այդ ճանապարհով գնալու դեպքում լուրջ  խնդիրներ է ունենալու սեփական թիմի հետ, քանի որ խորհրդարանում բախտի բերմամբ հայտնված «ուսապարկերի» մեծ մասը զգացել է մանդատն անվերադարձ կորցնելու վտանգը։\nԵրրորդ՝ մտածում են՝ Շարժումը մարել է, և մի քիչ էլ հասարակությանը կեղծ օրակարգերով շեղելու դեպքում իրենց արածը կմարսվի, կանցնի, կգնա։\nՈւստի որոշել են զոռբայությամբ պահել իրենց իշխանությունը՝ փորձելով այն տարբեր մեթոդներով  ամրապնդել: Բայց հենց այստեղ էլ  չարաչար սխալվում են, քանի որ պոպուլիստ- դավաճանները կարող են սեփական ժողովրդին խաբել մեկ անգամ, երկրորդը՝ չի ստացվելու»,- գրել է Սաղաթելյանը և հավելել, որ այժմ այն քաղաքացիները, որոնք մտածում էին ընտրությունների միջոցով ազատվել այս չարիքի  իշխանությունից, արդեն դուրս կգան փողոց:\n«Հենց այդ ժամանակ էլ «հպարտ դուխովները»  իրենց մաշկի վրա կզգան հասարակական պահանջը։\nԱռաջիկա հանրահավաքը՝ փետրվարի 20-ին՝ ժամը 15։00-ին, Ազատության հրապարակում:\nՀ.Գ. Իմիջիայլոց, ընդդիմադիր կուսակցություններից որևէ  մեկը, այդ թվում՝ խորհրդարանական ուժերը, ոչ միայն դեմ չեն եղել արտահերթ ընտրություններին, այլ ընդհակառակը՝  ներկայացրել են դրա պահանջը և անհրաժեշտությունը՝  միաժամանակ նշելով դրան հասնելու շատ  հստակ ճանապարհային քարտեզը (հրաժարական, անցումային կառավարության ձևավորում, արտահերթ ընտրությունների անցկացում)»,- գրել է Իշխան Սաղաթելյանը:\n"
}