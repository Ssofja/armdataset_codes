{
    "title": "Ադրբեջանը մտադիր է վերադառնալ բանակցությունների ռազմական գործողությունների փուլի ավարտից հետո․ Ալիև |civilnet.am|",
    "text": "civilnet.am: Լեռնային Ղարաբաղի հակամարտությունը չպետք է դուրս գա Ադրբեջանի և Հայաստանի սահմաններից, հայտարարել է Ադրբեջանի նախագահ Իլհամ Ալիևը ռուսական 1-ին ալիքին տված հարցազրույցում, հաղորդում է ՌԻԱ Նովոստին։\n«Հակամարտությունը չպետք է դուրս գա Հայաստանի և Ադրբեջանի սահմաններից»,- ասել է նա:\nԸնդ որում, Ալիևն ընդգծել է, որ հակամարտությունը չի դուրս գալիս նույնիսկ Հայաստանի տարածք։ «Չնայած հայկական տարածքից հրետակոծություններին՝ մենք Հայաստանի տարածքին ոչ մի հարված չենք հասցնում, Հայաստանի տարածք չենք անցնում, չնայած դրա համար բոլոր հնարավորությունները կան»,- ասել է Ադրբեջանի նախագահը:\nԱլիևը հավելել է, որ Ադրբեջանը մտադիր է վերադառնալ բանակցությունների սեղանի շուրջ Լեռնային Ղարաբաղում ռազմական գործողությունների փուլի ավարտից հետո:\n«Երբ ավարտվի ռազմական դիմակայության փուլը, բնականաբար, մենք կվերադառնանք բանակցությունների սեղանի շուրջ։ Ի դեպ, Ադրբեջանը մարտական գործողությունների հենց սկզբից ասում էր, որ մենք դուրս չենք գալիս բանակցային գործընթացից, մենք ակնկալում ենք քաղաքական կարգավորում, բայց խնդիրը պետք է կարգավորվի։ Մենք չենք կարող ևս 30 տարի նստել և սպասել, թե երբ Հայաստանի վրա համապատասխան ազդեցություն կգործադրեն»,- նշել է Ադրբեջանի ղեկավարը։\nԱդրբեջանի նախագահը կարծում է, որ Հայաստանը փորձում է միջազգայնացնել Լեռնային Ղարաբաղի հակամարտությունը, դրանում ներգրավել եվրոպական երկրներին և Հավաքական անվտանգության պայմանագրի կազմակերպությանը (ՀԱՊԿ):\n«Հայկական կողմը փորձում է այդ դիմակայության մեջ ներքաշել ՀԱՊԿ-ին ՝ ապարդյուն։ Փորձում է ներքաշել եվրոպական երկրներին։ Եվ, ըստ էության, փորձում է միջազգայնացնել այդ հակամարտությունը, ինչին մենք համապատասխանաբար ներկայացնում ենք մեր դիրքորոշումը նման մոտեցման անթույլատրելիության մասին»,- ասել է նա։\nՀակամարտության քաղաքական կարգավորում\nԱլիևը հայտարարել է, որ ղարաբաղյան հակամարտության քաղաքական կարգավորումը պետք է ամրապնդվի աշխարհի առաջատար երկրների երաշխիքներով, ընդ որում, նրանց կազմը կարող է չսահմանափակվել ԵԱՀԿ Մինսկի խմբի համանախագահներ Ռուսաստանի, Ֆրանսիայի և ԱՄՆ - ի կողմից:\n«Եթե խոսենք խաղաղության մասին, ապա առաջին հերթին ես այն տեսնում եմ որպես քաղաքական կարգավորում, որը կլինի համապարփակ, որը կլինի երկարաժամկետ, հավերժական աշխարհի առաջատար երկրների, այն երկրների լուրջ երաշխիքներով, որոնք ընդունելի կլինեն ինչպես Ադրբեջանի, այնպես էլ Հայաստանի համար»,- ասել է Ալիևը: «Ես չեմ բացառում, որ այդ երկրների կազմը կարող է լինել այլ, քան այսօր Մինսկի խմբի և նրա համանախագահների կազմը»:\n«Այսօր, երբ հակամարտությունն անցել է ակտիվ փուլ [..․] ակնհայտ է, թե ով ունի կարգավորման ներուժ», - հավելել է նա: «Նրանք, ովքեր կարգավորման ներուժ ունեն, ում Ադրբեջանը հարգում է արժանապատվության, արդարության, անկեղծության համար, նրանք էլ պետք է լինեն երկարաժամկետ խաղաղության երաշխավոր»:\nԱլիևի կարծիքով՝ Ռուսաստանն ու Թուրքիան առաջին հերթին կարող են դրական ազդեցություն ունենալ Լեռնային Ղարաբաղի շուրջ հետկոնֆլիկտային կարգավորման լարվածության նվազեցման համար:\n«Անշուշտ, Թուրքիան, որպես մեծ երկիր, որպես մեր հարևան, Հարավային Կովկասում հարևան իրավունք ունի մասնակցելու միջնորդական առաքելությանը, որն իրականացվելու է ակտիվ մարտական գործողությունների ավարտից հետո։ Հաշվի առնելով, որ ներկայիս միջնորդական առաքելությունը 28 տարի շարունակ ոչ մի արդյունքի չի հանգեցրել, այլ հանգեցրել է անգործության, այն, ինչ մենք ունենք հիմա, իհարկե, մենք պետք է ելնենք պրագմատիկ մոտեցումից, որը կարող է իրապես դրական ազդեցություն ունենալ տարածաշրջանում տեղի ունեցող իրադարձությունների վրա՝ էսկալացիայի նվազեցման, կայուն խաղաղության հաստատման, համագործակցության զարգացման համար։ Եվ, իհարկե, առաջին հերթին, ես կարծում եմ, որ դրանք Թուրքիան և Ռուսաստանն են»,- նշել է Ադրբեջանի ղեկավարը։\nՇարունակությունը՝ civilnet.am-ում\n"
}