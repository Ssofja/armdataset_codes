{
    "title": "ՀՀ կառավարությունից պահանջում ենք հանրությանն իրազեկել Ադրբեջանի և ՌԴ-ի հետ ստորագրվելիք հնարավոր բոլոր փաստաթղթերի մասին. հայտարարություն",
    "text": "Հաշվի առնելով Թուրքիայի աջակցությամբ և վարձկան ահաբեկիչների ներգրավմամբ 2020 թ․ սեպտեմբերի 27-ին Լեռնային Ղարաբաղի դեմ Ադրբեջանի սանձազերծած կործանարար պատերազմական գործողությունների դադարեցման վերաբերյալ՝ 2020 թ. նոյեմբերի 9-ին Ռուսաստանի, Հայաստանի և Ադրբեջանի միջև հայտարարությունից հետո Հայաստանում, Արցախում (Լեռնային Ղարաբաղում) և Հարավային Կովկասում ստեղծված իրավիճակը,\nՄոսկվայում Հայաստանի և Արցախի ապագային, նրա քաղաքացիների համար կենսական նշանակություն ունեցող հարցերի շուրջ ենթադրյալ բանակցությունների մասին օբյեկտիվ տեղեկատվության բացակայությունը,\nՀՀ Կառավարության կողմից տեղեկատվական բացարձակ շրջափակման մեջ գտնվելու փաստը,\nհանրային վստահության վերականգնման, քաղաքական տարբեր ուժերի կողմից իրադարձությունների զարգացման, իրավիճակի փոփոխությունների վերաբերյալ տարատեսակ շահարկումների ու տարածվող ապատեղեկատվության զոհը չդառնալու անհրաժեշտությունը՝\nՄենք Հայաստանի կառավարությունից պահանջում ենք.\n1.առավելագույն թափանցիկության և հաշվետվողականության ապահովում՝ իր բոլոր, հատկապես՝ Արցախի (Լեռնային Ղարաբաղի), Հայաստանի և Ադրբեջանի միջև սահմանների որոշման գործողությունների վերաբերյալ։ Վերջ տալ բացառիկ ոչ հաշվետու և ոչ թափանցիկ գործելակերպին, երբ ՀՀ իշխանությունները ստորագրում են բախտորոշ փաստաթղթեր և հասարակությանը կանգնեցնում են այլևս կատարված փաստին դեմ հանդիման՝ զրկելով իրենց կյանքի ու կենսագործունեության կազմակերպման կանխատեսելիությունից, սահմանափակելով և վտանգելով Հայաստանի և Արցախի կապը, Հայաստանում և Արցախում մարդկանց անվտանգությունը:\n2.հանրությանն իրազեկել Ադրբեջանի և Ռուսաստանի հետ համատեղ ստորագրվելիք հնարավոր բոլոր փաստաթղթերի մասին, որոնք անմիջական ազդեցություն ունեն Հայաստանի քաղաքացիների և Արցախի (Լեռնային Ղարաբաղի) հայերի անվտանգության, ինչպես նաև Հայաստանի տարածքային ամբողջականության և ինքնիշխանության վրա:\n3.արդյունավետ և անհրաժեշտ քայլեր ձեռնարկել Լեռնային Ղարաբաղի հակամարտության կարգավորման միակ լեգիտիմ, միջազգային իրավունքի հիման վրա ստեղծված ձևաչափի` ԵԱՀԿ Մինսկի խմբի գործունեության վերականգնման և Արցախի (Լեռնային Ղարաբաղի) կարգավիճակի վերաբերյալ առարկայական բանակցություններ սկսելու ուղղությամբ:\n4.անհրաժեշտ բոլոր ջանքերը գործադրել աշխատեցնելու համար միջազգային իրավունքի և նորմերի համաձայն գործող երկկողմ և բազմակողմ բոլոր մեխանիզմները, ադրբեջանական գերության մեջ գտնվող՝ Հայաստանի և Արցախի քաղաքացիներին և զինվորականներին վերադարձնելու ուղղությամբ: Այս խնդրի լուծման համար անհրաժեշտ է ներգրավել միջազգային կազմակերպություններին (ՄԱԿ, ԵԽ և ԵԱՀԿ), ինչպես նաև ԵԱՀԿ Մինսկի խմբի համանախագահներին ՝ ԱՄՆ-ին, Ֆրանսիային և Ռուսաստանին:\nԳլոբալիզացիայի և տարածաշրջանային համագործակցության վերլուծական կենտրոն\n Հելսինկյան քաղաքացիական ասամբլեայի Վանաձորի գրասենյակ \nԼրագրողների «Ասպարեզ» ակումբ \nՇիրակի ուսուցիչների միություն գիտակրթական կենտրոն ՀԿ \nԿանանց իրավունքների տուն ՀԿ \nՄիջազգային և անվտանգության հարցերի հայկական ինստիտուտ Համայնքային համախմբման և աջակցության կենտրոն ՀԿ \nԱնի Աղագյուլյան, իրավապաշտպան\n Հայ առաջադեմ երիտասարդություն ՀԿ \nԽաղաղության երկխոսություն ՀԿ \nՀանրային լրագրության ակումբ \nԻրազեկ քաղաքացիների միավորում \nԵրիտասարդական ավանգարդ ՀԿ \nԲազմակողմանի տեղեկատվության ինստիտուտ \nՍոնա Մանուսյան \nՔաղաքականության հետազոտական կենտրոն \nԹրանսփարենսի ինթերնեշնլ հակակոռուպցիոն կենտրոն \nԿանանց ռեսուրսային կենտրոն \nՀասարակություն առանց բռնության ՀԿ \nՄիջազգային և անվտանգության հարցերի հայկական ինստիտուտ \n«Էկոլուր» տեղեկատվական ՀԿ \nՍպիտակի հելսինկյան խումբ ՀԿ \n«Սոսե կանանց հիմնահարցեր» ՀԿ \n«Սոցիոսկոպ» ՀԿ \nԸնդդեմ կանանց նկատմամբ բռնության կոալիցիա\n"
}