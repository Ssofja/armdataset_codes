{
    "title": "Ինչ առցանց հնարավորություններ են առաջարկում հայաստանյան թանգարանները արտակարգ դրության պայմաններում |hetq.am|",
    "text": "hetq.am: Դեռ մարտի 14-ին կրթության, գիտության, մշակույթի և սպորտի նախարար Արայիկ Հարությանյանի հրամանով՝ առնվազն մինչև մարտի 23-ը կորոնավիրուսի տարածման կանխարգելման միջոցառումների անհրաժեշտությունից ելնելով՝ փակվել էին ԿԳՄՍ ենթակայությամբ գործող թատերական և համերգային կազմակերպությունները՝ թատրոնները, համերգասրահները, ինչպես նաև թանգարանները և գրադարանները։ Սա աշխատանքային արտակարգ իրավիճակ էր, որին առնվազն վերջին 10 տարիներին չէին բախվել հայաստանյան մշակութային հաստատությունները։\nԺամանակակից տեղեկատվական դարաշրջանում, երբ օրեցօր զարգանում են տեղեկատվական միջոցները, մշակութային հաստատությունները նույնպես գտնում եմ նորագույն միջոցներ՝ այցելուներին և հասարակությանն առավել հասանելի լինելու և նոր մոտեցումներ առաջարկելու համար։ Երբ մարտի 16-ին Հայաստանում հայտարարվեց արտակարգ դրություն, պարզ դարձավ, որ մինչև ապրիլի 14-ը, թերևս, փակ կլինեն նաև բոլոր թանգարանները։ \nՀայաստանի պատմության թանգարանը երկրի ամենախոշոր թանգարաններից մեկն է։ Այն հիմնադրվել է 1919 թվականին։ Թանգարանում պահպանվում է շուրջ 400 000 առարկայից բաղկացած ազգային հավաքածու հետևյալ բաժիններով. հնագիտություն (հիմնական հավաքածուի 35%,) ազգագրություն (8%), դրամագիտություն (45%), վավերագրեր (12%)։ Թանգարանի հավաքածուները համալրվում են հիմնականում Հայաստանի տարածքի հնավայրերից հայտնաբերված գտածոներով, գնումներով, նվիրատվություններով։ Թանգարանը ներկայացնում է Հայաստանի մշակույթի և պատմության ամբողջական պատկերը նախապատմական ժամանակներից՝ մեկ միլիոն տարի առաջ, մինչև մեր օրերը։ Պատմության թանգարանը այցելուներին հնարավորություն է տալիս կայքի պաշտոնական էջում առցանց տարբերակով շրջել թանգարանի ցուցասրահներում, իսկ «360 stories» ցանցը հնարավորություն է տալիս շրջել միայն թանգարանի նախասրահում։\nՀայաստանի ազգային պատկերասրահը հիմնադրվել է 1921 թվականին։ Պատկերասրահի 56 ցուցասրահներում ներկայացված հավաքածուն ընդհանուր պատկերացում է տալիս ազգային կերպարվեստի և դեկորատիվ-կիրառական արվեստի պատմության մասին, ինչպես նաև ներկայացնում է արտասահմանյան երկրների արվեստը` հնագույն ժամանակներից մինչև մեր օրերը: Ազգային պատկերասրահի մամուլի պատասխանատու Անուշ Նիկողոսյանը նշում է, որ Ազգային պատկերասրահը այս պահին վիրտուալ այցելության հնարավորություն չունի, սակայն քննարկումներն այդ ուղղությամբ իրականացվում են։\nԱռաջիկայում պատկերասրահի ֆեյսբուքյան էջով կտարածվեն մի շարք ֆիլմեր և ռեպորտաժներ, որոնք մինչ այս պահը հասանելի չեն եղել լայն հանրությանը։ Բացի այդ, մյուս տարի լրանում է նաև Հայաստանի ազգային պատկերասրահի հիմնադրման 100-ամյակը, որի շրջանակներում պատկերասրահը սկսում է «#100-ամյա պատմություն» խորագրով առցանց նախագիծ։ Նախագծի շրջանակներում պատկերասրահի պաշտոնական էջում հնարավոր կլինի գտնել տարբեր տարիների լուսանկարներ, որոնք խոսուն վկաներն են Պատկերասրահի 100-ամյա գործունեության: Հայաստանի ազգային պատկերասրահը կոչ է անում իրենց ուղարկել արխիվային լուսանկարներ Ազգային պատկերասրահի ֆասադի, վերակառուցումների, ցուցասրահների և պարզապես հին երևանյան հուշերի վերաբերյալ, որոնք կհրապարակվեն պատկերասրահի էջում։\nԵղիշե Չարենցի անվան գրականության և արվեստի թանգարանն ընդգրկում է հայ գրականության, թատրոնի, երաժշտության և կինոարվեստի գործիչների, հայագիտական երախտավորների անհատական, նաև մշակութային հիմնարկների, կազմակերպությունների, կրթական գիտական հաստատությունների ու խմբագրությունների մեծածավալ ֆոնդեր։ Ի տարբերություն մի շարք այլ թանգարանների, գրականության և արվեստի թանգարանը «360 stories» ցանցում ունի վիրտուալ այցելության հնարավորություն։ Դրա շնորհիվ հնարավոր է տեսնել թանգարանի մշտական ցուցադրությունը, որը ներառում է հայ գրողների կյանքին և գործունեությանը վերաբերող բազմաթիվ ցուցանմուշներ, հայկական մշակույթին և արվեստի առանձին ճյուղերին վերաբերող ցուցասրահներ։\nԹանգարանի ֆեյսբուքյան էջից էլ պարզ է դառնում, որ Խաչիկ Դաշտենցի ծննդյան 110 ամյակին ընդառաջ, թանգարանի էջում յուրաքանչյուր օր հրապարակվելու է Դաշտենցի կյանքին և գործնեությանն առնչվող հետաքրքիր լուսանկարներ՝ ուղեկցող տեղեկություններով:\nՀովհաննես Շարամբեյանի անվան ժողովրդական ստեղծագործության կենտրոնը հայկական դեկորատիվ-կիրառական արվեստի և գեղանկարչական աշխատանքների թանգարան է Երևանում։ Հիմնադրվել է նկարիչ Հովհաննես Շարամբեյանի ստեղծած ժողովրդական արվեստի պետական թանգարանի հիման վրա։ \n«360 stories» ցանցում կարելի է գտնել Հովհաննես Շարամբեյանի անվան ժողովրդական ստեղծագործական կենտրոն վիրտուալ այցելության հնարավորությունը, որը թույլ է տալիս ծանոթանալ թանգարանի առանձին ցուցասրահներին և ցուցանմուշներին։\nԹանգարանի ցուցասրահներում կարելի է տեսնել գորգագործության, ասեղնագործության և ժանեկագործության, փայտի գեղարվեստական փորագրության, խեցեգործության, մետաղի գեղարվեստական մշակման, գեղանկարչության ցուցանմուշներ։ Ցուցադրությանը առանձին ցուցանմուշներին կարելի է ծանոթանալ նաև թանգարանի յութուբյան էջում բեռնված հոլովակից։\nՇարունակությունը՝ hetq.am-ում\n"
}