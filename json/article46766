{
    "title": "Մեծ Բրիտանիայում կորոնավիրուսից մահացության ցուցանիշը մոտեցել է 8000-ի. CNN |tert.am|",
    "text": "tert.am: Նոր տեսակի Covid-19 կորոնավիրուսից մահացած մարդկանց թիվը Միացյալ Թագավորության հիվանդանոցներում հասել է 7978-ի: CNN-ի փոխանցմամբ՝ այս մասին հայտնել է Մեծ Բրիտանիայի արտաքին գործերի նախարար Դոմինիկ Ռաաբը:\nՆրա խոսքով՝ մեկ օրում կորոնավիրուսով պայմանավորված հիվանդությունից մահվան 881 դեպք է գրանցվել: Կորոնավարակակիրներ թիվը հասել է 65 077-ի, վարակման մեկօրյա ցուցանիշը կազմել է 4304 դեպք:\nՌաաբը նշել է, որ չի խոսել վարչապետ Բորիս Ջոնսոնի հետ՝ իր պարտականությունները ստանձնելուց հետո: «Կարծում եմ՝ կարևոր է, որ գտնվելով ինտենսիվ խնամքի տակ՝ նա հնարավորություն ունենա կենտրոնանալու իր ապաքինման վրա: Մենք կառավարությունում կարգավորում ենք ամեն ինչ»,- ասել է նախարարը:\nՀիշեցնենք, որ Ջոնսոնը հիվանդանոց է տեղափոխվել կիրակի, նա երկուշաբթի օրվանից գտնվում է վերակենդանացման բաժանմունքում: Այսօր ավելի վաղ նրա խոսնակը հայտնել էր, որ վարչապետի վիճակը բարելավվում է, և նա լավ տրամադրություն ունի:\n"
}