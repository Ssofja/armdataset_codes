{
    "title": "1000 դրամների շեմը վերանայելու հարցով քննարկումներ են սկսվել. «կընտրվի այն մոտեցումը, որը լավագույն լուծումը կլինի» |armtimes.com|",
    "text": "armtimes.com: ՀՀ ԱԺ «Իմ քայլը» խմբակցության տնտեսական բլոկի պատգամավորներն ու Կառավարության մի շարք անդամներ քննարկումեր են սկսել «Զինծառայողների ապահովագրության» հիմնադրամի համար սահմանված պարտադիր 1000 դրամների շեմը վերանայելու հարցով։\nՊարտադիր շեմի վերանայման մի քանի տարբերակներ են քննարկվում՝ ընդհուպ 1000 դրամը 2 կամ երեք հազար դարձնելու վերաբերյալ: Քննարկումներին մասնակցած «Իմ քայլը» խմբակցության պատգամավոր, տնտեսագետ Արտակ Մանուկյանը ՀԺ-ի հետ զրույցում ասաց՝ ակնհայտ է, որ պատերազմական իրավիճակում՝ հաշվի առնելով զոհերի եւ վիրավորների թիվը «Զինծառայողների ապահովագրության» հիմնադրամի վրա ճնշումը մեծ է լինելու։\n«Պատահական չէ, որ նույն հիմնադրամի տնօրեն Վարուժան Ավետիքյանը կարեւորում է, որ բացի պարտադիր կոմպոնենտից նաեւ հավելյալ աջակցության միջոցներ լինեն։ Որովհետեւ ակնհայտ է, որ պատերազմական իրավիճակում տեղի ունեցող դժբախտ դեպքերը մեծ ճնշում են առաջացնելու»,- նշեց պատգամավորը։\nՄանրամասնելով քննարկումները Մանուկյանն ասաց. «Տարբեր մարդիկ տարբեր մոտեցումներ կարող են առաջարկել վերանայելու հարցում։ Խնդրի գիտակցումն ու լուծումների առումով պատրաստակամությունը Կառավարությունում առկա է։ Այստեղ ռեսուրսների եւ լուծումների բազմություն կա, որը ներկա պահին քննարկվում է։ Ամենամոտ ժամանակահատվածում այս առումով հստակություն կմտցվի»։\nՀարցին՝ ի՞նչ տարբերակներ են քննարկվում, նա պատասխանեց. «Կան բազում մոդելավորման, տվյալների հստակեցման եւ դրանց հնարավոր բեռի գնահատականներ։ Քանի որ խնդիրը առկա է, կարելի է քննարկել ֆիքսված մոտեցումը՝ օրինակ 1000 դրամը 2 կամ 3 հազար դրամ դարձնելու մեխանիզմները։ Կարող ենք որոշակի պրոգրեսիվություն հաղորդել։ Այսինքն՝ այն սուբյեկտները, ովքեր ավելի բարձր աշխատավարձ են ստանում՝ ավելի շատ չափով աջակցեն»։\nՊատգամավորը նշեց, որ նաեւ կարելի է խոսել կոորպորատիվ մշակույթը խթանելու մասին, այսինքն՝ բիզնեսը իր աշխատողների քանակով լրացուցիչ 1000-ական դրամներ փոխանցի ամեն ամիս հիմնադրամին։\n«Կարող ենք խոսել տարատեսակ այլ մեխանիզմների միջոցով խնդիրը լուծելու մասին։ Օրինակ՝ հատուկ լոտոներ թողարկել, որի շահույթը կփոխանցվի հիմնադրամին ու նաեւ մարդիկ որոշակի հնարավորություն կունենան։ Կարող ենք խոսել ՀԴՄ-ից կամ շրջանառությունից ֆիքսված տոկոսներ փոխանցելու մասին»,- ասաց նա։\nՄանուկյանի խոսքով՝ սրանք բոլորը հնարավորություններ են։ Նա այս առումով մի հանգամանք է կարեւորում. «Մենք այս պահին խոսում ենք օրվա հրամայական դարձած հարցի մասին, որը լուծման կարիք ունի։ Բայց այնուհանդերձ՝ գլոբալ առումով, մեր հիմնական ռազմավարությունը եւ մեր ռեսուրսների մոբիլիզացիան պետք է լինի կանխարգելող միջոցառումների իրականացումը, այսինքն որպեսզի մենք կանխարգելենք, որ նման դժբախտ դեպքեր չլինեն»։\nՊատգամավորն ընդգծեց՝ այնուհանդերձ պետք է նաեւ խթաններ ստեղծել, որպեսզի կանխարգելիչ միջոցառումներն ավելի էֆեկտիվ լինեն եւ նման դեպքեր չլինեն։\n«Դրա համար ներկա պահին 2 հնարավորություն կա, առաջնայինը՝ պետական բյուջեն է, երկրորդը ինչ-որ առումով «Հայաստան» համահայկական հիմնադրամը»,- նշեց նա։\nՀարցին՝ Կառավարությունն ու «Իմ քայլը» խմբակցությունը համատե՞ղ են քննարկում այս մոտեցումները, Մանուկյանը պատասխանեց, որ բոլոր հարցադրումները՝ ինչպես թուրքական ապրանքների սահմանափակման դեպքում, այնպես էլ ռազմական դրության ժամանակաշրջանում տնտեսական բաղադրիչ ունեցող մնացած հարցերով իրենք բավականաչափ կառուցողական ձեւով գործընկերային քննարկում են ունեցել. «Այս թեմայով քննարկումները եղել են հենց պատերազմական գործողությունների պահից սկսած։ Մեր անվտանգությունն այս պահին ապահովող որեւէ զինվոր չպետք է մտահոգվի, որ օրինակ՝ Աստված մի արասցե հաշմանդամություն ունենալու դեպքում պետության հոգածությունը կամ նեցուկ լինելը կարող է չզգալ։ Այս առումով որեւէ ռիսկ չկա, մենք գիտակցում ենք, որ այս պարտավորությունները պետք է կատարվեն»։\nԱնդրադառնալով հարցին, թե արդյո՞ք հարցի վերաբերյալ քննարկում ունեցել են ընդդիմադիր խմբակցությունների հետ, պատգամավորը պատասխանեց. «Անձնապես ես որեւէ նման կարգի քննարկում չեմ ունեցել։ Ինչո՞ւ, որովհետեւ կարծում եմ՝ բոլորս ֆիքսել ենք խնդիրը, գիտակցում ենք, որ կարճաժամկետ ճնշում կա։ Կարող ենք ունենալ տարբեր մոտեցումներ, բայց այնուհանդերձ այս մոտեցումներից կընտրվի այն, որն այս պահի դրությամբ լավագույն լուծումը կլինի։ Այստեղ մենք չունենք ընդդիմություն-իշխանություն։ Մենք ունենք խնդիր եւ այդ խնդիրը լուծելու առումով ունենք միասնականություն»։\n«Զինծառայողների ապահովագրության» հիմնադրամի տնօրեն Վարուժան Ավետիքյանը ՀԺ-ի հետ զրույցում ընդգծեց՝ այս հարցը զգացական չէ, բազմաթիվ օգտատերեր ասում են, որ պետք է բարձրացնել 1000 դրամները, սակայն այս պահին դրանց շուրջ հաշվարկներ են արվում։\nՆա առաջարկեց կենտրոնանալ իրենց՝ 1-ը 2 դարձնելու նախաձեռնության շուրջ. «Ամեն օր մոտ 10 կազմակերպություն միանում է, խոշոր կազմակերպություններ են միանում, որոնք ասում են՝ մենք կկրկնապատկենք մեր աշխատողների կողմից տրված պարտադիր վճարները։ Հայաստանում 55 հազար գործատու կա։ Օրինակ՝ այսօր մեր կենսաթոշակային ակտիվների կառավարիչներից «Ցե Կվադրատ Ամպեգա Արմենիա»-ն որոշել է 1-ը 5 դարձնել»։\nԿարդալ ավելին՝ armtimes.com-ում։ \n"
}