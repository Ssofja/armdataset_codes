{
    "title": "Երևանի ժառանգության պաշտպանության կոմիտեն կազմակերպում է Ֆիրդուսի քաղաքային միջավայրի վերակենդանացման այլընտրանքային առաջարկների մրցույթ",
    "text": "Երևանի ժառանգության պաշտպանության կոմիտեն կազմակերպում է «Այլընտրանքային 33. Երևանի 33-րդ (Ֆիրդուս) թաղամասի քաղաքային միջավայրի վերակենդանացման հայեցակարգային այլընտրանքային առաջարկների մրցույթը»։\nԱյս մասին հայտարարությունը տեղադրվել է կոմիտեի ֆեյսբուքյան էջում․\n«Երևանի ժառանգության պաշտպանության կոմիտեն՝ նախաձեռնելով այս մրցույթը, ցանկանում է գտնել լավագույն այլընտրանքային լուծումները Երևան քաղաքի թիվ 33 (հանրության շրջանում ավելի հայտնի՝ Ֆիրդուսի) թաղամասի քաղաքային միջավայրի վերակենդանացման համար։\nՀիմք ընդունելով դեռևս 2015 թվականին ներկայացված և բազմաթիվ երևանցիների ու մասնագետների քննադատությանն արժանացած, քաղաքային իշխանությունների կողմից դեռևս չհաստատված անընդունելի նախագիծը՝ 2020 թվականի հունիսից սկսվեցին տարածքում առկա արժեքավոր շինությունների քանդման աշխատանքները: \nՉնայած դրան հաջորդեցին բազմաթիվ հանրային ու մասնագիտական քննարկումներ, իշխանությունները դեռ նախատեսում են իրականացնել 2015 թվականի նախագիծը, որի շրջանակում վերացվում է թաղամասի պատմականորեն ձևավորված քաղաքային միջավայրը։\nԵլնելով վերը նշված հանգամանքից՝ Երևանի ժառանգության պաշտպանության կոմիտեն հանդես է գալիս այս մրցույթն իրականացնելու նախաձեռնությամբ։\nՔաղաքային միջավայրի վերակենդանացման հայեցակարգային առաջարկների մրցույթի նպատակն է՝ բաց և մրցակցային գործընթացներով քաղաքային պլանավորման (քաղաքաշինական) մակարդակում բացահայտել տնտեսական, սոցիալական և բնապահպանական առումով իրագործելի և կայուն լուծումներ, որոնք կհենվեն պատմականորեն ձևավորված քաղաքային միջավայրի պահպանության և վերարժևորման սկզբունքի վրա։\nՄրցութային փաթեթը կտրամադրվի գրանցված մասնակիցներին 2020 թվականի հուլիսի 15-ին»- ասվում է հայտարարության մեջ։\n"
}