{
    "title": "Եթե ավագանին աշխատավարձերի բարձրացման որոշում կայացնի, ես հրաժարվելու եմ դրանից. Երևանի քաղաքապետ |1lurer.am|",
    "text": "1lurer.am: Երևանի ավագանու «Իմ քայլը» խմբակցության անդամ Տիգրան Գալստյանն ավագանու նիստում առաջարկեց պարգևավճարներ տալու փոխարեն հաջորդ տարի բարձրացնել ավագանու աշխատակիցների աշխատավարձները՝ 30, 50, 100 տոկոսի չափով՝ ըստ պատասխանատվության չափի:  \nԵրևանի քաղաքապետի տեղակալ Սերգեյ Ներսիսյանը նշեց, որ հնարավոր չէ պարգևավճարի ֆոնդը բաշխել որպես աշխատավարձ, դրա համար անհրաժեշտ է նոր նախագիծ մշակել և քննարկել ավագանու նիստում, ինչին, ըստ նրա, իրենք պատրաստ են: \n«Դա կարևոր խնդիր է, քանի որ բոլորը գիտեն, որ պետական կառավարման համակարգում ամենացածր աշխատավարձերը Երևանի քաղաքապետարանինն են»,- ասաց Ներսիսյանը:  \nԵրևանի քաղաքապետ Հայկ Մարությանն արձագանքեց բարձրացված խնդրին՝ նշելով. «Անկախ նրանից՝ այս հարցով ինչ կորոշի ավագանին, հետագա շահարկումներից խուսափելու համար ես հայտարարում եմ, որ հրաժարվելու եմ իմ աշխատավարձի բարձրացված մասից. դա կուղղվի բարեգործական որևէ ծրագրի: Իմ աշխատավարձը կմնա այնքան, որքան հիմա է»: \n"
}