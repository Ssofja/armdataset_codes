{
    "title": "ԲԴԽ-ում տեղի է ունեցել հանդիպում Հայաստանում ԵՄ ներկայացուցիչների հետ |lragir.am|",
    "text": "lragir.am:  Սեպտեմբերի 6-ին Բարձրագույն դատական խորհուրդը հյուրընկալեց Հայաստանում Եվրոպական միության պատվիրակության համագործակցության բաժնի ղեկավար Գոնզալո Սեռանոյին եւ ԵՄ միջազգային գծով օգնական Իրինա Մովսեսյանին:\nԵՄ ներկայացուցիչների հետ հանդիպեցին Բարձրագույն դատական խորհրդի նախագահ Ռուբեն Վարդազարյանը, Խորհրդի անդամներ Վիգեն Քոչարյանը եւ Հայկ Հովհաննիսյանը:\nՀանդիպման ընթացքում քննարկվեցին արդարադատության շուրջ գործնական երկխոսության, դատաիրավական բարեփոխումների ռազմավարական ուղղությունների մշակման եւ դրանց իրագործման համար Եվրոպական միության հնարավոր ներգրավվածության եւ Խորհրդի հետ արդյունավետ համագործակցությանը վերաբերող մի շարք առանցքային հարցեր:\nԽորհրդի նախագահը շեշտեց, որ Բարձրագույն դատական խորհուրդը բաց է եւ պատրաստակամ դատական իշխանությանն առնչվող ցանկացած հարցի քննարկման եւ արդյունավետ համագործակցության համար:\nԵՄ պատվիրակության համագործակցության բաժնի ղեկավարն իր հերթին ընդգծեց դատաիրավական բարեփոխումների իրականացման ճանապարհին Եվրոպական միության հնարավոր աջակցության եւ Խորհրդի հետ հետագա համագործակցության զարգացման պատրաստակամությունը:\n"
}