{
    "title": "«Հայփոստն» ընդլայնում է միջազգային համագործակցությունը",
    "text": "«Հայփոստը» և Ղրղզստանի փոստը հայտարարում են նոր համագործակցության մեկնարկի մասին։ «Հայփոստի» գլխավոր տնօրեն Հայկ Կարապետյանը և Ղրղզստանի փոստի տնօրեն Էսեն Շերբոտոյևը Երևանի նորաբաց, վերաբրենդավորված 0019 փոստային բաժանմունքում ստորագրել են համագործակցության համաձայնագիր:\nԻնչպես նշում է «Հայփոստի» գլխավոր տնօրեն Հայկ Կարապետյանը. «Հայփոստը» բարեփոխումների ճանապարհին է և նպատակ ունի ապահովել փոտային կապի արդյունավետ զարգացում: Մենք սկիզբ ենք դրել փոստային ծառայությունների մատուցման նոր մշակույթի ձևավորմանը և միջազգային համագործակցությունների ընդլայնմանը, որոնցով մեր հաճախորդներին մշտապես կառաջարկենք նորարար և առաջադեմ լուծումներ»:\nԿողմերը, համաձայն Ղրղզստանի Հանրապետության օրենսդրությանը և Հայաստանի Հանրապետության օրենսդրությանը, սկսում են համագործակցություն, մասնավորապես, փոստային, լոգիստիկ, ֆինանսական, բեռնափոխադրումների ոլորտներում: «Հայփոստի» և Ղրղզստանի փոստի նոր համագործակցությունը կբարելավի հաճախորդների համար համապատասխան ծառայությունների որակը, ինչպես նաև Ղրղզստանի Հանրապետությունից Հայաստանի Հանրապետություն և հակառակ ուղղությամբ փոստային առաքանիների առաքման լոգիստիկան: Նախատեսվում է ստեղծել փոստի սպասարկման համար ՏՏ լուծումների ոլորտում փորձի փոխանակման, ինչպես նաև նորարարական տեխնոլոգիաների ոլորտում պատրաստի արտադրանք ձեռք բերելու հնարավորություն:\n«Հայփոստը» և Ղրղզստանի փոստը քննարկել են աշխատանքային խմբեր ձևավորելու և կանոնավոր հանդիպումներ անցկացնելու հարցը:\n"
}