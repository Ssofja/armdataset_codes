{
    "title": "Բոտսվանայի նախագահն ու երկրի բոլոր խորհրդարանականները կտեղավորվեն կարանտինում. Reuters |news.am|",
    "text": "news.am: Բոտսվանայի նախագահ Մոքվեսթի Մասիսին, ինչպես նաեւ երկրի խորհրդարանականները կտեղավորվեն կարանտինում 14 օր ժամկետով եւ կթեստավորվեն նոր կորոնավիրուսի հայտնաբերման համար, քանի որ բուժքույրը, որը ստուգում էր օրենսդիրներին վիրուսով վարակման առնչությամբ, ինքը վարակվել է COVID-19-ով, հաղորդում է Reuters-ը:\nՉորեքշաբթի բուժքույրը ջերմաչափել էր մի քանի օրենսդիրներին խորհրդարանի հատուկ նիստի ժամանակ, որը գումարվել էր երկրի նախագահի նախաձեռնությամբ արտակարգ դրությունը մինչեւ վեց ամսով երկարաձգելու մասին առաջարկը քննարկելու համար:\nՀինշգաբթի առողջապահության նախարար Լեմոգանգ Քվապեն հայտարարել էր խորհրդարանականներին, որ բուժքրոջ մոտ հաստատվել է COVID-19:\n«Նրա մոտ որեւէ ախտանշան չկար, սակայն նա անցել էր սովորական թեստավորում: Ցավոք, արդյունքը պարզ էր դարձել չորեքշաբթի երեկոյան՝ խորհրդարանում նիստի ժամանակ նրա հերթապահությունից հետո»,-ասել է Քվապեն:\nԱյժմ երկրի նախագահը եւ բոլոր օրենսդիրները կտեղավորվեն երկու շաբաթ տեւողությամբ կարանտինում:\n"
}