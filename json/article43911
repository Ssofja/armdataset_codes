{
    "title": "Արարատի մարզում կոռուպցիոն բնույթի քրեական գործերով վերականգնված վնասը կրկնակի գերազանցում է 2019թ. ցուցանիշը",
    "text": "ՀՀ Արարատի մարզի դատախազությունում ամփոփվել են 2020 թվականի առաջին կիսամյակում մարզի տարածքում կոռուպցիոն հանցագործությունների դեմ պայքարում քրեական հետապնդման մարմինների գործունեության, ինչպես նաև պետական շահերի պաշտպանության ոլորտում մարզի դատախազության նախաձեռնությունների արդյունքները\nԸստ այդմ` ՀՀ Արարատի մարզի դատախազության դատախազների դատավարական ղեկավարման ներքո գտնված վարույթներով 2020թ. առաջին կիսամյակում առերևույթ կոռուպցիոն դեպքերով հարուցվել է 32 քրեական գործ: Դրանցից 9-ը՝ հարուցվել է կրթության ոլորտում, 15-ը՝ տեղական ինքնակառավարման ոլորտում, 2-ը՝ բժշկական հաստատությունների ոլորտում, 1-ը՝ ՋՕԸ ոլորտում արձանագրված առերևույթ կոռուպցիոն չարաշահումների առթիվ:  Քրեական գործեր են հարուցվել նաև տարբեր պետական հիմնարկների պաշտոնատար անձանց կողմից պաշտոնեական լիազորություններն անցնելու, կաշառք ստանալու, պաշտոնական կեղծիք կատարելու դեպքերի առթիվ:\n2020թ. 1-ին կիսամյակում Արարատի մարզի դատախազության դատախազների դատավարական ղեկավարման ներքո գտնվող քրեական գործերով քրեական հետապնդում է հարուցվել 18 անձի նկատմամբ, որոնցից 8-ը եղել են պաշտոնատար անձինք, այդ թվում` 5 համայնքի ղեկավար, 1 արխիվի վարիչ, 1 բժշկական կենտրոնի տնօրեն, 1 դպրոցի տնօրեն:\nԸնդհանուր առմամբ 2020թ. առաջին կիսամյակում Արարատի մարզի դատախազության դատախազների դատավարական ղեկավարման ներքո քննվել են թվով 56 կոռուպցիոն բնույթի քրեական գործ, որոնցից 3 քրեական գործ 4-անձի վերաբերալ մեղադրական եզրակացությամբ ուղարկվել է դատարան, ինչը, չնայած կորոնավիրուսային համավարակի հարուցած բարդություններին, 1-ով ավելի է 2019թ. առաջին կիսամյակի համեմատ:\nՔրեական գործերով պետությանն ու համայնքներին պատճառված ընդհանուր վնասը նախնական հաշվարկով կազմել է 254.852.602 ՀՀ դրամ, որից վերականգնվել է 35.624.152 ՀՀ դրամը: Ընդ որում՝ վնասի վերագանման այս ցուցանիշը 24.343150 ՀՀ դրամով կամ 215%-ով ավելի է 2019թ. նույն ժամանակահատվածի համեմատ՝ քննված գրեթե նույնքան գործերի պարագայում: Ընդ որում, վնասի վերականգնումը բոլոր դեպքերում կատարվել է Արարատի մարզի դատախազության աշխատակիցների գործուն ներգրավմամբ:\nԷական է նաև այն հանգամանքը, որ քրեական գործի հարուցումը մերժված նյութերով տարվա առաջին 6 ամիսների ընթացքում վերականգնվել է 1.374.154 ՀՀ դրամ, այն դեպքում, երբ 2019թ. նույն ընթացքում նման նյութերով գրեթե վնասի վերականգնում չի եղել:\nՊետությանը պատճառված չվերականգնված վնասի վերականգնման ուղղությամբ գործադրվել է քրեադատավարական գործիքակազմ, մեղադրյալներին պատկանող գույքի վրա կալանք դնելու մասին որոշումներ են կայացվել բոլոր այն դեպքերում, երբ պետությանը կամ համայնքին պատճառված վնասն ամբողջությամբ չի վերականգնվել: Իսկ բոլոր այն դեպքերում, երբ պարզվել են հանցագործության պատճառներն ու նպաստող հանգամանքները, համապատասխան միջնորդագրեր և հաղորդումներ են ներկայացվել իրավասու պետական մարմիններին:\nԱրարատի մարզի դատախազությունը արդյունավետ աշխատանք է կատարել նաև պետական շահերի պաշտպանության ոլորտում: Այդ գործառույթի շրջանակներում ուսումնասիրություններ են կատարվել մարզի տարածքում գործող շուրջ 131 ձկնաբուծարաններում, «Խոսրովի անտառ» ՊՈԱԿ-ում, ողջ մարզի տարածքում հեռահաղորդակցության կայաններով ծանրաբեռնված հողատարածքների վարձակալության, համայնքներում իրականացված ինքնակամ շինությունների և այլ ոլորտներում:\nՆշված լիազորությունների իրականացման շրջանակներում Արարատի մարզի դատախազության դատախազների կողմից հարուցվել է 3 քրեական գործ, ևս 4 քրեական գործ հարուցվել են այդ ուսումնասիրության արդյունքների հիման վրա այլ մարմիններում նախապատրաստված նյութերով:\nՊետական շահերի պաշտպանության գործառույթի շրջանակում մարզի դատախազության անմիջական ներգործության` նախազգուշացումների արդյունքում օրինականացվել է 1 խոշոր` 5 հա մակերեսով ամբողջությամբ ինքնակամ ձկնաբուծարան, որի արդյունքում համայնքային բյուջե մուծվել է շուրջ 111 միլիոն ՀՀ դրամ, տեղեկացնում են Դատախազությունից:\n"
}