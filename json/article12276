{
    "title": "Արդյո՞ք կորոնավիրուսի պատճառով մահացած անձանց դիահերձումը կարող է վարակիչ լինել",
    "text": "Այսօր ԱԺ արտահերթ նիստում ընդունվեց կառավարության կողմից ներկայացված՝ «Բնակչության բժշկական օգնության եւ սպասարկման» մասին օրենքում փոփոխությունների կատարելու  նախագիծը:\nՕրինագծով նախատեսվում է արգելել այն հիվանդների դիահերձումը, որոնք մահացել են կորոնավիրուսի հետեւանքով: Այն առաջին ընթերցմամբ ընդունվել էր ստացել մարտի 30-ին։\nՆախագծի հիմնավորման մեջ նշվում է,  որ նշված հիվանդության վարակելիության աստիճանը դեռեւս ամբողջությամբ բացահայտված չէ, ինչը կարող է հերձման արդյունքում առաջացնել վարակի տարածման անդառնալի հետեւանքներ, ինչպես նաեւ բացահայտված չէ դիակի մեջ կորոնավիրուսային հիվանդության (COVID-19) ապրելիության ժամանակահատվածը, անհրաժեշտ է,  ըստ բժշկական փաստաթղթերի,  կորոնավիրուսային հիվանդության (COVID-19) հետեւանքով անձի մահվան դեպքում չիրականացնել հերձում։\nՍակայն, ըստ Առողջապայության համաշխարհային կազմակերպության (ԱՀԿ) 2020 թվականի մարտի 24-ին հրապարակված ուղեցույցի՝ մինչ այդ օրը դեպք չի գրանցվել, երբ կորոնավիրուսը փոխանցվել է դիակից։\nՈւղեցույցում նշվում է, որ բացի հեմոռագիկ վիրուսային հիվանդությունների  (օր․՝ էբոլա, մարբուրգ) և ժանտախտի դեպքերից, մնացած դեպքերում դիակները հիմնականում վարակիչ չեն։ Միայն գրիպով վարակված պացիենտի թոքերի ոչ ճիշտ դիահերձման դեպքում կարող է վարակը փոխանցվել։\nԱՀԿ ուղեցույցում նշվում է, որ այն պնդումը,ըստ որի մարդիկ, որոնք մահացել են վարակիչ հիվանդություններից, պետք է դիակիզվեն, հասարակ միֆ է։ Դիակիզումը մշակութային առանձնահատկությամբ և ռեսուրսների հասանելիությամբ պայմանավորված ընտրություն է։\nՈւղեցույցում անդրադարձ է կատարվում նաև դիահերձողների հանդերձանքին և դիահերձման գործընթացին։ \nՆշվում է, որ դիահերձողները պետք է ունենան ձեռնոցներ, համապատասխան անթափանց, մենանգամյա օգտագործման հագուստ, բժշկական դիմակ, աչքերի պաշտպանիչ միջոցներ։\nՉնայած նրան, որ ԱՀԿ-ի կողմից վերոնշյալ հիգիենայի միջոցառումները սահմանվել են դեռևս 2007 թվականին, սակայն նախագծում կառավարությունը նշում է Հայաստանի Հանրապետությունում գործող ախտաբանաանատոմիական ծառայություններ մատուցող կազմակերպությունները չունեն կորոնավիրուսային հիվանդության (COVID-19) հետեւանքով մահացած անձանց հերձում իրականացնելու համար անհրաժեշտ պայմաններ եւ չեն բավարարում դրա համար նախատեսված միջազգային պահանջներին:\nԻնչպես տեսնում ենք միջազգային ստանդարտ որպես այդպիսին ԱՀԿ-ի կողմից սահմանված չէ կորոնավիրուսով վարակակիր անձանց հերձում իրականացնելու համար, իսկ նախագծում նշված հերձում իրականացնելու հնարավորություն չունենալու հիմնավորումը առնվազն զարմանալի է՝ հաշվի առնելով ԱՀԿ ուղեցույցում նշված կանխարգելիչ միջոցառումների բնույթը։\nԱրփի Ավետիսյան\n"
}