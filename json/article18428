{
    "title": "«Gagik Soghomonyan» օգտատիրոջ վերաբերյալ քրգործով կալանավորվեց Արամ Սարգսյանը",
    "text": "Երեւան քաղաքի ընդհանուր իրավասության դատարանը՝ դատավոր Վահագն Մելիքյանի նախագահությամբ, Ֆեյսբուք սոցիալական ցանցի «Gagik Soghomonyan» օգտատիրոջ  վերաբերյալ հարուցված քրեական գործով ձերբակալված Արամ Սարգսյանին կալանավորելու որոշում է կայացրել։ Ֆեյսբուքյան իր էջում այս մասին գրել է նրա պաշտպան Բենիկ Գալստյանը։\n«Այս գիշեր՝ ժամը 02։50-ին դատավոր Վահագն Մելիքյանը որոշում կայացրեց կալանավորելու իմ պաշտպանյալ Արամ Սարգսյանին։\nՈրոշումն ինձ համար անսպասելի էր, քանի որ դատաքննության ընթացքում ամբողջությամբ հերքվեցին ԱԱԾ ենթադրությունները և հաստատվեցին մեր պնդումներն առ այն որ՝\n-պաշտպանյալս որևէ առնչություն չունի իրեն վերագրվող արարքներին,\n-պաշտպանյալս որևէ կապ չունի մյուս չակերտավոր հանցակիցների հետ։\nՈղջ պատասխանատվությամբ կարող եմ ասել՝ դատավորը խորհրդակցական գնաց հաստատապես համոզված լինելով առնվազն այս հանգամանքների մեջ։\nՍակայն այժմ պաշտպանյալս, ով ունի երեք անչափահաս երեխա (4, 13 և 15 տարեկան) ՔԿ հիմնարկում է։\nԹե ինչու այդպես եղավ՝ կպարզենք։\nԿպարզենք նաև դատարանի նախագահ Արթուր Մկրտչյանի առնչությունն այս դեպքին։\nՄի բան ևս. պաշտպանյալս երբևէ չի զբաղվել հասարակական, քաղաքական գործունեությամբ և նրա տեղում կարող են հայտնվել շատ-շատերը»,- գրել է Բենիկ Գալստյանը։\n"
}