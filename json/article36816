{
    "title": "«Երկրում տիրող դրությունը չպետք է խոչընդոտ հանդիսանա հարաբերությունների զարգացման ճանապարհին». «Իմ քայլ»-ի պատգամավորը խոսել է ՌԴ դեսպանի հետ",
    "text": "Տեղի է ունեցել հեռախոսազրույց ՀՀ ԱԺ «Իմ քայլը» խմբակցության պատգամավոր Վաղարշակ Հակոբյանի և ՀՀ-ում Ռուսաստանի Դաշնության արտակարգ և լիազոր դեսպան Սերգեյ Կոպիրկինի միջև։\nՀեռախոսազրույցի ընթացքում կարևորվել է այն փաստը, որ երկրում և աշխարհում տիրող դրությունը չպետք է խոչընդոտ հանդիսանա դիվանագիտական և բարեկամական հարաբերությունների զարգացման ճանապարհին։\nՔննարկվել է ԱԺ տարածաշրջանային և եվրասիական ինտեգրման հարցերի մշտական հանձնաժողովի նախագահ Վաղարշակ Հակոբյանի կողմից գլխավորած ԵԱՏՄ անդամ պետությունների մարզերի հետ համագործակցության հարցերի ենթահանձնաժողովի աշխատանքային օրակարգում ընդգրկված առաջնահերթություն ունեցող մի շարք հարցեր։\nՀՀ-ում Ռուսաստանի Դաշնության արտակարգ և լիազոր դեսպան Սերգեյ Կոպիրկինը ողջունել և կարևորել է համատեղ գործունեության զարգացմանը խթանող նման ձևաչափով տարվող աշխատանքները՝ հավելելով, որ նմանօրինակ քաղաքականությունը նոր ընթացք և շունչ կտա մեր երկրների միջև առկա փոխհարաբերություններին:\nՔննարկվել են մինչ այժմ ենթահանձնաժողովի կողմից տարված աշխատանքները, հետագա համագործակցության տեսլականը, ինչպես նաև հեռախոսազրույցի վերջում ձեռք է բերվել պայմանավորվածություն հանդիպման վերաբերյալ։\n"
}