{
    "title": "Լիբիայի արևելքի ժամանակավոր կառավարությունը հրաժարական է տվել |shantnews.am|",
    "text": "shantnews.am: Լիբիայի արևելյան շրջանում գործող ժամանակավոր կառավարությունը հրաժարական է տվել։ Այս մասին ասվում է համապատասխան հայտարարության մեջ, փոխանցում է ՌԻԱ «Նովոստի»- ն։\nԻնչպես հաղորդվում է փաստաթղթում, խորհրդարանի ղեկավար Ագիլա Սալեհը և ժամանակավոր կառավարության ղեկավար Աբդալլահ ԱՏ-Թանին սեպտեմբերի 13-ին հրատապ հանդիպում են անցկացրել, որի ընթացքում քաղաքական գործիչները քննարկել են երկրում կենսապայմանների բարելավման հնարավորությունները։ Կյանքի մակարդակի անկումը բողոքի ակցիաներ է հրահրել, որոնք տեղի են ունեցել վերջին մի քանի օրերին։\nՆշվում է, որ հրաժարականի դիմումը կքննարկվի Ներկայացուցիչների պալատի կողմից:\n2011-ին Լիբիայում նախկին առաջնորդ Մուամար Քադաֆիի ռեժիմի տապալվելուց հետո երկրում հաստատվել է երկիշխանություն: Լիբիայի արևելքում նիստ է գումարում խորհրդարանը, որն աջակցում է Լիբիայի ազգային բանակի հրամանատար Խալիֆա Հաֆթարի բանակին: Երկրում ևս մեկ խոշոր քաղաքական ուժ է Լիբիայի ազգային համաձայնության կառավարությունը, որը վերահսկում է Տրիպոլին և երկրի արևմուտքում գտնվող տարածքները:\n"
}