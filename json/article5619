{
    "title": "Աշխարհում Covid-19-ի դեպքերի թիվը մոտենում է 10.7 միլիոնին, մահացածների թիվն անցել է 516 հազարը, բուժվել է մոտ 5,5 միլիոն մարդ |azatutyun.am|",
    "text": "azatutyun.am: Աշխարհում Covid-19-ի դեպքերի ընդհանուր թիվը մոտենում է 10.7 միլիոնին, մահացածների թիվն անցել է 516 հազարը, բուժվել է մոտ 5,5 միլիոն մարդ, վկայում են ԱՄՆ Ջոնս Հոփքինսի համալսարանի հրապարակած տվյալները:\nԱռողջապահության համաշխարհային կազմակերպությունը (ԱՀԿ) չորեքշաբթի օրը նախազգուշացրել է, որ կորոնավիրուսի համավարակը շարունակում է ակտիվորեն տարածվել ամբողջ աշխարհում, և պետությունները պետք է համապարփակ մոտեցում ցուցաբերեն՝ համաճարակը հսկողության տակ առնելու համար:\nԱՀԿ գլխավոր տնօրեն, դոկտոր Թեդրոս Գեբրեյեսուսը կոչ է արել աշխարհի երկրների իշխանություններին «գտնել, մեկուսացնել, ստուգել և հետևել յուրաքանչյուր դեպքի, մեկուսացնել յուրաքանչյուր կոնտակտավորի, ինչպես նաև վերապատրաստել բուժաշխատողներին, կրթել բնակչությանը և ընդլայնել կորոնավիրուսից նրանց պաշտպանունակությունը»:\nՎարակվածների թվով աշխարհում առաջինն է շարունակում մնալ Միացյալ Նահանգները, որին հաջորդում են Բրազիլիան և Ռուսաստանը:\nՇվեդիայում հանձնաժողով է ստեղծվել, որը գնահատելու է, թե արդյոք իշխանությունների արձագանքը համաճարակին համարժեք է եղել:\nՈւկրաինան տուգանքներ է սահմանում դիմակ չկրելու համար:\nՂազախստանը մտադիր է երկու շաբաթով վերադառնալ սահմանափակման խիստ միջոցների:\n"
}