{
    "title": "Գերմանիայում հայց է ներկայացվել Լուկաշենկոյի դեմ՝ մարդկության դեմ հանցագործությունների մեղադրանքով |azatutyun.am|",
    "text": "azatutyun.am: Գերմանացի չորս փաստաբաններ Ալեքսանդր Լուկաշենկոյի դեմ հայց են ներկայացրել դաշնային դատախազություն՝ մարդկության դեմ հանցագործություններ կատարելու մեղադրանքով։\nԴիմումը տրվել է խաղաղ հավաքների ժամանակ բռնության ու կտտանքների ենթարկված մի խումբ բելառուսցիների անունից։ Փաստաբանները կոչ են անում Գերմանիայի Դաշնությանը անկախ հետաքննություն անցկացնել՝ օգտվելով օրենքի այն կետից, որը հնարավորություն է տալիս քրեական պատասխանատվության կանչել այլ պետության տարածքում կատարված գործողությունների համար, եթե դրանք արգելված են միջազգային իրավունքով։\nԸնդդիմախոսների դեմ ճնշումները Բելառուսում սաստկացել են անցած տարվա օգոստոսից՝ վիճահարույց նախագահական ընտրություններից հետո, երբ հազարավոր մարդիկ փողոց դուրս եկան վեցերորդ անգամ անընդմեջ հաղթող ճանաչված Ալեքսանդր Լուկաշենկոյի դեմ։\nԱրևմտյան տասնյակ երկրներ, այդ թվում՝ Գերմանիան, Լուկաշենկոյի հաղթանակը չեն ճանաչել։\n"
}