{
    "title": "Զախարովան «լիբերալ սուտ» է որակել Մոսկվայում թալիբների հետ Լավրովի հանդիպման մասին տեղեկությունը |tert.am|",
    "text": "tert.am: Ռուսաստանի ԱԳՆ պաշտոնական ներկայացուցիչ Մարիա Զախարովան հայտարարել է, որ գերատեսչության ղեկավար Սերգեյ Լավրովը չի հանդիպել «Թալիբան» շարժման ներկայացուցիչների հետ  վերջիններիս Մոսկվա կատարած այցի ընթացքում: Այս մասին տեղեկացնում է «Իզվեստիան»:\n«Դեռ որքա՞ն կարող են մեր «լիբերալներն»  ու անանունները  ստել այն մասին, որ «Լավրովը բանակցություններ է վարում թալիբների հետ Մոսկվայում»: Ինչո՞ւ ոչ հաքերների հետ: Ինչո՞ւ ոչ Մարսի վրա: Արդյունավետ է ախր»,- գրել է Զախարովան իր տելեգրամյան ալիքում:\nՆա պարզաբանել է, որ տարածվող լուսանկարը, որում պատկերված են Լավրովը և «Թալիբանի» ներկայացուցիչները, արվել է 2019 թվականին: Նրա խոսքերով` նկարն արվել է Ռուսաստանի և Աֆղանստանի միջև դիվանագիտական հարաբերությունների հաստատման հարյուրամյակին նվիրված հանդիսավոր նիստի ժամանակ:\nՌուսաստանի արտգործնախարարության ներկայացուցիչը նշել է նաև, որ այդ ժամանակ Ռուսաստանի Դաշնություն են ժամանել Աֆղանստանի տարբեր քաղաքական և հասարակական շարժումների ներկայացուցիչներ: Հանդիպման շրջանակներում Լավրովը կարճ զրույց է ունեցել Թալիբանի պատվիրակության հետ:\n"
}