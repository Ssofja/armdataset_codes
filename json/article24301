{
    "title": "Ադրբեջանում գտնվող հայ գերիների հարազատները Կառավարության դիմաց նստացույց են սկսել |armenpress.am|",
    "text": "armenpress.am: Հայ ռազմագերիների հարազատներից մի քանիսը, ովքեր հունիսի 23-ից անժամկետ նստացույց են սկսել Կառավարության շենքի մոտ, Գործադիր մարմնից և անձամբ վարչապետի պաշտոնակատարից պահանջում են վերադարձնել նրանց հայրենիք։\n«Արմենպրես»-ի հաղորդմամբ՝ Ադրբեջանում գերության մեջ գտնվող Մելս Ամբարդարյանի եղբայրը՝ Տիգրան Ամբարդարյանը լրագրողների հետ զրույցում ասաց, որ իրենց բողոքի ձայնը ցանկանում են լսելի դարձնել նաև միջազգային կառույցներին։\n«Մեր տղաներն այնտեղ միայնակ են և անօգնական։ Կոչ եմ անում միջազգային կառույցներին, որպեսզի միջնորդներ ուղարկեն և միջանկյալ գործիքներ կիրառեն, որպեսզի պահպանվի օրինաչափությունը և իրավական գործընթաց սկսվի ընդդեմ Ադրբեջանի։ Այդ երկիրը խախտում է մի շարք միջազգային պայմանավորվածություններ»,- նշեց Տիգրան Ամբարդարյանը։\nՆա շեշտեց, որ հունիսի 23-ին՝ երեկոյան, հանդիպում են ունեցել ՀՀ վարչապետի պաշտոնակատար Նիկոլ Փաշինյանի հետ, սակայն չցանկացավ մեկնաբանել հանդիպման մանրամասները։\nՏիգրանը միայն ընդգծեց, որ հստակ արդյունք չեն ստացել, այդ պատճառով շարունակում են նստացույցը նաև հունիսի 24-ին։\nՄեկ այլ գերիի ծնողն էլ ասաց, որ «Կարմիր խաչի» ընկերության միջոցով խոսել է որդու հետ, ով ասել է, որ իր հետ ամեն ինչ լավ է։\n«Նամակ էլ ենք ստացել «Կարմիր խաչի» միջոցով, ինչպես նաև՝ տեսաերիզներ։ Որդուս հետ 2 անգամ խոսել եմ, ասում էր, որ լավ է, բայց…»,- նշեց ծնողը և հավելեց, որ Փաշինյանը հանդիպման ժամանակ ասել է, որպեսզի մի փոքր էլ սպասեն։\n"
}