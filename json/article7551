{
    "title": "Դատարանը մերժել է Սամվել Բաբայանի՝ ընդդեմ Արցախի ոստիկանության անձնագրային վարչության հայտը |armtimes.com|",
    "text": "armtimes.com: Այսօր՝ փետրվարի 11-ին, Արցախի Հանրապետության առաջին ատյանի դատարանը հրապարակել է Սամվել Բաբայանի դատական գործով վճիռը:\nԲաբայանի մամուլի ծառայությունից հայտնում են, որ դատարանը մերժել է Սամվել Բաբայանի՝ ընդդեմ Արցախի Հանրապետության ոստիկանության անձնագրային և վիզաների վարչության միջամտող վարչական ակտը ոչ իրավաչափ ճանաչելու, իրավունքը վերականգնող վարչական ակտը ընդունելու, հաշվառումը և ընտրական իրավունքը վերականգնելու պահանջը:\nԸստ մամուլի ծառայության՝ կայացվել է ակնհայտ քաղաքական որոշում:\nՀիշեցնենք, որ 2019 թվականին Սամվել Բաբայանը հայտարարել էր 2020 թվականին կայանալիք նախագահական ընտրություններին մասնակցելու մտադրության մասին, սակայն, ինչպես պարզվեց, Արցախի իշխանությունները նրան հանել էին պետռեգիստրից: Այս հանգամանքը արհեստական խոչընդոտ հանդիսացավ նրա՝ նախագահական ընտրություններին մասնակցության համար, քանի որ վերջին 10 տարում Արցախում մշտաբնակության ցենզը նախապայման է բոլոր թեկնածուների համար:\nՍամվել Բաբայանը սա համարել էր անօրինական որոշում եւ որոշել հայց ներկայացնել դատարան:\n"
}