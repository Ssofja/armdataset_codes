{
    "title": "Նիկոլ Փաշինյանը հանդիպել է Եվրոպական խորհրդի նախագահ Շառլ Միշելին |azatutyun.am|",
    "text": "azatutyun.am: Կորոնավիրուսը նաև պաշտոնական արարողակարգերում է փոփոխություն մտցրել. Նիկոլ Փաշինյանի այցը Բելգիայի Թագավարություն առանց ձեռքսեղմումների է մեկնարկում։\nԱռաջինը Հայաստանի վարչապետը Եվրոպական խորհրդի նախագահ Շառլ Միշելին է հանդիպում։ Մի քանի վայրկյան կադրեր անելու համար, և արդեն տեսանկարահնելու համար փակ է Փաշինյան-Միշել առանձնազրույցը։ Վարչապետն իր «Ֆեյսբուք»-ում գրել է, որ Եվրոպական խորհրդի նախագահի հետ քննարկում են Հայաստան-ԵՄ հարաբերությունների զարգացման հետագա քայլերը։\nՓաշինյանը Եվրոպական միության մայրաքաղաքում հանդիպելու է նաև Եվրոպական ժողովրդական կուսակցության նախագահ Դոնալդ Տուսկին։ Արդյո՞ք հանդիպմանը քննարկվելու է «Քաղաքացիական պայմանագիր» (ՔՊ) կուսակցության՝ ԵԺԿ-ին անդամակցության հարցը, կուսակցությունից դեռ չեն հստակեցնում:\nՔՊ վարչության անդամ, Ազգային ժողովի Արտաքին հարաբերությունների մշտական հանձնաժողովի նախագահ Ռուբեն Ռուբինյանն այդ հարցին այսպիսի պատասխան է տալիս՝ «Քաղաքացիական պայմանագիր» կուսակցությունն այս պահի դրությամբ որևէ եվրոպական կուսակցական կառույցի անդամակցելու դիմում չի ներկայացրել։\n«Եթե նկատի ունեք՝ արդյո՞ք ինչ-որ դիմում կա անդամակցության այս պահի դրությամբ, ոչ», - ասաց Ռուբինյանը։\nՓաշինյանը կհանդիպի նաև Եվրոպական միության արտաքին գործերի և անվտանգության քաղաքականության հարցերով Բարձր ներկայացուցիչ Ժոզեֆ Բորելի հետ։\nԻսկ թե ի՞նչ օրակարգով է վարչապետը Եվրոպական միության մայրաքաղաքում, ԱԺ Արտաքին հարաբերությունների մշտական հանձնաժողովի նախագահ Ռուբեն Ռուբինյանը կարճ պատասխանեց. «Ընդհանուր մեր օրակարգը Եվրամիության հետ հարաբերությունների, ինչպես նաև կուսակցությունների միջև համագործակցության հետ կապված հարցեր»։\n"
}