{
    "title": "Սեւանա լճի մաքրմանը կնպաստի նաեւ կողակի վերականգնման ծրագիրը |Հանաստանի Հանրապետություն|",
    "text": "«Հայաստանի Հանրապետություն» օրաթերթը գրում է. «Կողակի վերականգնման ծրագիր է մշակվել, որը Սեւանա լճի մաքրման հիմնական գործոններից մեկն է: Շրջակա միջավայրի նախարարությունը սա նշում է իբրեւ լճի բնապահպանական վիճակի կայունացման նպատակով արվելիք գործողություններից մեկը:\nԳԱԱ Կենդանաբանության եւ հիդրոէկոլոգիայի գիտական կենտրոնի ղեկավար, կենսաբանական գիտությունների դոկտոր, պրոֆեսոր Բարդուխ Գաբրիելյանի խոսքով, բոլորն ուշադրություն են դարձնում հիմնականում սիգի եւ իշխանի պաշարին եւ մոռացել են էնդեմիկ այլ ձկնատեսակների մասին. բեղլուն ու կողակն էլ պակաս կարեւոր չեն: Վերջինը վերացման եզրին է։ «Կողակը էկոլոգիական հատուկ դեր ունի: Ուտում է տակի օրգանական նյութը, մաքրում է լիճը»,-ասաց նա:\nԿողակը Սեւանի ծանծաղուտային հատվածներում է ապրում՝ մինչեւ 10 մ խորությամբ, իսկ ձմռանն էլ մտնում է 30-40 մ խորություններում եղած փոսերի մեջ:Մասնագետներն ասում են, թե կողակի վերականգնման համար տարիներ են պետք: Տարբեր գնահատականներով եթե սիգի պոպուլյացիան վերականգնելու համար անհրաժեշտ է 7-8 տարի, իշխանի համար՝ 10-12, ապա կողակի համար՝ 15-18»:\n"
}