{
    "title": "Արթուր Վանեցյանի ընտանիքը կապ ունի նավթամթերքի շուկայի հետ",
    "text": "2019 թվականի մարտի 22-ի թողարկման մեջ «Իրատես» թերթը գրել էր, որ իրենց տեղեկություններով` ԱԱԾ ղեկավար Արթուր Վանեցյանը բենզինի բիզնեսում մասնաբաժին ունի, և ահա Նիկոլ Փաշինյանի կառավարությունը նրան առաջարկել է դուրս գալ այդ ոլորտից, որպեսզի նոր խաղացողներ հայտնվեն այնտեղ։\nՆույն օրը, ի պատասխան լրագրողների հարցին, Վանեցյանը հերքել էր այդ տեղեկատվությունը․ «Եթե ես սկսեմ իմ մասին, ինչ գրում են դատի տալ մարդկանց, ուղղակի խայտառակություն կլինի։ Ոչ, ճիշտ չէ, ես հերքում եմ այդ նյութը և խորհուրդ կտամ այդ լրատվամիջոցին ևս հերքումով հանդես գալ, որովհետև ուղղակի օգտագործել իմ անունը, որպեսզի իրենց դիտումներն ու իրենց նյութը շատ կարդացվի, ուղղակի ամոթալի է։ Իմ ընտանիքը որևէ կապ չունի բենզինի և նավթամթերքի շուկայի հետ»:\nԱրթուր Վանեցյանի հոր՝ Գագիկ Վանեցյանի մասնակցությամբ «Էյ Բի Էքսպորտ» ընկերության մասին դեռևս անցած տարվա մայիսին գրվել էր «Հետք»-ի կողմից․ 2016-ի հունիսին Նոր Արեշի բնակիչ Արման Ղազարյանը հիմնադրել է «Էյ Բի Էքսպորտ» ՍՊԸ-ն, որը 2017-ի հոկտեմբերին փոխանցել է Գագիկ Վանեցյանին (50 %) եւ Հարություն Ասատուրի Վարսանյանին (50 %): Ղազարյանը թողել է նաեւ տնօրենի պաշտոնը, որն այդուհետ զբաղեցրել է Տիգրան Հովհաննեսի Վանեցյանը (ըստ էության, Գ. Վանեցյանի եղբորորդին է):\nԸնդ որում՝ ԱԱԾ տնօրենի հորը պատկանող, վերը նշված «Ավ Գրուպ» ընկերությունը գրանցված է հենց Տիգրան Վանեցյանի տանը: Երեւանի Արցախի փողոցում գրանցված, 100.000 դրամ կապիտալով «Էյ Բի Էքսպորտ» ՍՊԸ-ն, ըստ ՊԵԿ-ի, զբաղվում է դիզելային վառելիքի մեծածախ առեւտրով: Անցյալ տարվա հոկտեմբերին aysor.am-ի հարցմանն ի պատասխան ՊԵԿ-ը ներկայացրել է Հայաստան վառելիք ներկրող հիմնական 4 կազմակերպություններին, որոնցից մեկը «Էյ Բի Էքսպորտ» ՍՊԸ-ն է (մյուսներն են «CPS», «Ֆլեշ» եւ «Մաքս պետրոլ» ընկերությունները):\n«Էյ Բի Էքսպորտ» ընկերությունը 2018 թվականի 1000 խոշոր հարկատուների ցանկում 310-րդն է։ Ուսումնասիրելով ընկերության կողմից վճարված հարկերը պարզ է դառնում, որ ընդհանուր առմամբ վճարվել է 527․992․000 դրամ հարկ (աղբյուրը՝ ՊԵԿ պաշտոնական կայք), որից 37․067․000 դրամը հավաքագրվել է հարկային մարմինների կողմից, 490․925․000 դրամը մաքսային մարմինների կողմից, որից շահութահարկը՝ 20․429․000 դրամ, եկամտահարը՝ 1․128․000 դրամ, ԱԱՀ-ն՝ 331․908․000 դրամ, Ակցիզային հարկը՝ 83․407․000 դրամ, այլ հարկեր և վճարներ՝ 91․030․000 դրամ։\nՀամադրելով ընկերության վճարած ակցիզային հարկի ընդհանուր չափը մեկ տոննա դիզելային վառելիքի ակցիզային հարկի դրույքաչափի հետ՝ պարզ է դառնում, որ ընկերությունը 2018թ.-ի ընթացքում ներկրել է ընդհանուր առմամբ 6416 տոննա դիզելային վառելիք։ Ընդ որում՝ դրանից 1676 տոննան ներկրվել է II-IV եռամսյակների ընթացքում, այսինքն՝ հետհեղափոխական Հայաստանում։\nՀետևաբար Արթուր Վանեցյանի ընտանիքը կապ ունի նավթամթերքի շուկայի հետ՝ առնվազն դիզելային վառելիքի մասով։\nԻնչևէ, սպասենք 2019 թվականի առաջին եռամսյակի տվյալներին։\n"
}