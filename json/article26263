{
    "title": "Կենտրոնական բանկը կանխատեսում է, որ առաջիկա եռամսյակներում բարձր գնաճը կպահպանվի |hetq.am|",
    "text": "hetq.am: Առաջիկա եռամսյակներում 12-ամսյա գնաճը (տարվա նշված ամիսը նախորդող տարվա նույն ամսվա համեմատ) կպահպանվի բարձր մակարդակում: Նման կանխատեսում են արել Կենտրոնական բանկի (ՀՀ ԿԲ) մասնագետները 2020թ. չորրորդ եռամսյակի գնաճի հաշվետվությունը կազմելիս։  \nԳլխավոր դրամատան վերլուծաբանները Հայաստանում ներկա գնաճի բարձր մակարդակը պայմանավորում են միջազգային ապրանքահումքային շուկաներում արձանագրվող գնաճով, որը հայաստանյան շուկա է փոխանցվում ներմուծման շղթայով։ Գնաճի վրա ազդել է նաև հայկական դրամի արժեզրկումը։ Գնաճի տեմպերը, ըստ ԿԲ-ի ներկայացրած կանխատեսումների գրաֆիկի, կնվազեն միայն այս տարվա վերջում և 2022 թվականի սկզբում՝ հասնելով 4%-ի միջակայքին։\nՀիշեցնենք, որ վերջին տվյալներով՝ այս տարվա փետրվարին, նախորդ տարվա նույն ամսվա համեմատ, Հայաստանի սպառողական շուկայում գրանցվել է 5.3% գնաճ։\n2021թ․ կանխատեսվում է 1.4% տնտեսական աճ\nՀայաստանի տնտեսությունը, ըստ Կենտրոնական բանկի ներկա կանխատեսումների, 2021 թվականին կգրանցի 1.4% տնտեսական աճ։ Նախորդ տարվա վերջում արված կանխատեսումների համեմատ, ըստ որի տնտեսական աճի համար նշվում էր 2%-ը,  այս անգամ ցուցանիշը վատթարացել է։ \nՆախորդ կանխատեսման համեմատ արդյունաբերության և ծառայությունների ճյուղերում ակնկալվում են ավելի դանդաղ վերականգնումներ։ Փոխարենը ավելի բարձր աճ է ակնկալվում շինարարության ոլորտում, որի հիմնական շարժիչ ուժը կարող են լինել կապիտալ ծախսերը՝ պետական բյուջեի հաշվին իրականացվող շինարարությունը։\n«Բացի այդ, կազմակերպությունների և բնակչության միջոցների հաշվին իրականացվող շինարարությունը, չնայած դեռևս պահպանվում է ցածր մակարդակում, սակայն սկսել է որոշակի չափով վերկանգնվել»,- նշված է ԿԲ-ի հաշվետվության մեջ։ \nԳյուղատնտեսության ոլորտում նույնպես ավելի բարձր աճ է սպասվում։\n Անորոշությունն ու տնտեսությունը\n2020 թվականին նախ համավարակի տարածման, հետո նաև Արցախում ռազմական գործողությունների ու դրան հաջորդող ժամանակահատվածում Հայաստանի տնտեսությունը բախվել է տնտեսական հեռանկարների հետագա ընթացքի վերաբերյալ զգալի անորոշությունների ավելացմանը։ Անորոշությունները փոխում են ինչպես բնակչության՝ տնային տնտեսությունների, այնպես էլ բիզնեսի՝ տնտեսվարող սուբյեկտների վարքագիծը. հետաձգում են պլանավորած ծախսերն ու ներդրումները։ Սա, գլխավոր դրամատան մասնագետների գնահատմամբ, կարող է էական ազդեցություն ունենալ տնտեսական զարգացման ներուժի ու երկարաժամկետ աճի հեռանկարների վրա։\nՇարունակությունը՝ hetq.am-ում\n"
}