{
    "title": "Ինչ փոփոխություններ են առաջարկվում դպրոցի տնօրենի ընտրության ընթացակարգում |hetq.am|",
    "text": "hetq.am: Կրթության, գիտության, մշակույթի և սպորտի նախարարությունը նախատեսում է դպրոցի տնօրենի ընտրության ընթացակարգում փոփոխություններ կատարել։\nՆման նախագիծ է քննարկման ներկայացվել իրավական ակտերի միասնական կայքում։\nԿրթության, գիտության, մշակույթի և սպորտի նախարարությունն առաջարկում է դպրոցի սովորողներին, մանկավարժական և ծնողական խորհուրդներին մասնակից դարձնել տնօրենի ընտրության գործընթացին, քանի որ «Հանրակրթության մասին» օրենքով նրանք հանդիսանում են ուսումնական հաստատությունում կրթական գործընթացի մասնակիցներ:\nՆախատեսվող փոփոխությամբ՝ դպրոցի տնօրենի հավակնորդը հանդիպելու է սովորողների հետ զարգացման ծրագիրը կազմելու համար, իսկ մանկավարժական և ծնողական խորհուրդների կողմից առաջադրված անդամները, հավակնորդի ներկայացրած զարգացման ծրագիրը քննարկելու են իրենց խորհուրդներում՝ հավակնորդի մասնակցությամբ: Եթե տնօրենի մրցույթի հավակնորդը չներկայանա քննարկմանը, չի կարող մասնակցել հայտարարված մրցույթին:\nՔննարկման արդյունքում մանկավարժական և ծնողական խորհուրդներում իրականացվելու է քվեարկություն։ Մրցույթի անցկացման ժամանակ քվեարկության այդ արդյունքները պարտադիր են տնօրենի պաշտոնի թափուր տեղի համար մրցույթի ժամանակ մանկավարժական և ծնողական խորհուրդների կառավարման խորհրդում առաջադրված անդամների համար։ Անդամները պարտավոր են լինելու քվեարկել մանկավարժական և ծնողական խորհուրդների կողմից հավանության արժանացած թեկնածուի օգտին, իսկ քվերակության թեկնածու խորհրդների կողմից չընտրելու պարագայում՝ խորհրդում առաջադրած անդամներն ազատ են իրենց քվեարկության ժամանակ:\nԲացի այդ, դպրոցի տնօրենն ընտրվելու է բաց քվեարկությամբ՝ խորհրդի անդամների ընդհանուր թվի ձայների մեծամասնությամբ: Կրթության, գիտության, մշակույթի և սպորտի նախարարության կարծիքով՝ այս փոփոխությունը կբացառի մանկավարժական և ծնողական խորհուրդների կողմից կառավարման խորհրդում առաջադրված անդամների ուղղորդման կամ ճնշումներ գործադրելու հավանական փորձերը և առավել թափանցիկ, պատասխանատու կդարձնեն քվեարկության գործընթացը:\nՆոր փոփոխությամբ՝ տնօրենի ընտրությանը նաև կարող է մասնակցել Կրթության, գիտության, մշակույթի և սպորտի նախարարության ներկայացուցիչը։ Ներկայացուցիչը մրցույթին մասնակցելու է դիտորդի կարգավիճակով և պարտավոր է պահպանել չեզոքություն, չմիջամտել ու չխոչընդոտել խորհրդի աշխատանքներին, 1 աշխատանքային օրվա ընթացքում Կրթության, գիտության, մշակույթի և սպորտի նախարարություն ներկայացնել մրցույթի վերաբերյալ դրական կամ բացասական եզրակացություն:\nՇարունակությունը՝ hetq.am-ում\n"
}