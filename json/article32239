{
    "title": "Հայաստանի և Լիտվայի արդարադատության նախարարները փոխգործակցությունը խորացնելու պայմանավորվածություն են ձեռք բերել",
    "text": "Արդարադատության նախարար Ռուստամ Բադասյանն այսօր ընդունել է Լիտվայի Հանրապետության արդարադատության նախարար Էլվինաս Յանկևիչուսի գլխավորած պատվիրակությանը:\nՌուստամ Բադասյանը շնորհակալություն է հայտնել գործընկերոջը Հայաստան կատարած այցի համար և նշել, որ Հայաստանը ներկայում գտնվում է այնպիսի լայնածավալ բարեփոխումների փուլում, որը Եվրոպական միության կողմից որակվել է՝ հավակնոտ:\nԼիտվայի արդարադատության նախարարը շնորհակալություն է հայտնել ջերմ ընդունելության համար և իր երկրի անունից Հայաստանի ընդգրկուն բարեփոխումներին աջակցելու պատրաստակամություն է հայտնել:\nՀանդիպման ընթացքում նախարար Բադասյանը ներկայացրել է հակակոռուպցիոն, դատաիրավական, քրեակատարողական ոլորտներում իրականացվող աշխատանքները՝ մասնավորապես, անդրադառնալով հակակոռուպցիոն նոր մարմինների ստեղծմանը, դրանց գործառույթներին, հայտարարագրման ինստիտուտի բարեփոխմանը, դատավորների բարեվարքության ստուգման ինստիտուտի ներդրմանը, ապօրինի ճանապարհով ձեռք բերված գույքի բռնագանձմանը, էլեկտրոնային արդարադատության համակարգի ներդրմանը և այլն: Կողմերը քննարկել են նաև մի շարք ուղղություններով փորձի փոխանակմանը վերաբերող հարցեր:\nՀանդիպման ավարտին երկու երկրների նախարարները արդարադատության ոլորտում փոխգործակցությունը խորացնելու պայմանավորվածություն են ձեռք բերել:\n"
}