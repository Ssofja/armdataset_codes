{
    "title": "Մեզ անհրաժեշտ են ոչ թե հզոր ցնցումներ, այլ՝ հզոր Արցախ. Վիտալի Բալասանյանի ուղերձը՝ Արցախում կորոնավիրուսի վարակի տարածումը կանխելու վերաբերյալ",
    "text": "Արցախի նախագահի թեկնածու Վիտալի Բալասանյանն արցախցիներին ուղերձ է հղել, որում մասնավորապես ասվում է.\n«Սիրելի՛ արցախցիներ\nՔույրեր և եղբայրներ\nԻնչպես գիտեք, մարտի 16-ին Հայաստանի Հանրապետության կառավարությունը կորոնավիրուսի դեմ պայքարի նպատակով, հետևելով աշխարհի բազմաթիվ պետությունների օրինակին, արտակարգ դրություն հայտարարեց։ Այդ որոշումն ուշացած էր, բայց՝ ճիշտ։\nԱրցախն ու Հայաստանն իրարից մեկուսացած տարածքներ չեն: Մեր քաղաքացիներն ակտիվ շփման մեջ են։ Իհարկե, Արցախում առայժմ չկան հաստատված վիրուսակիրներ, սակայն, եթե մենք գործուն ջանքերի չդիմենք, ապա չենք կարող երաշխավորել, որ մեզ մոտ էլ այս վարակը չի տարածվի:\nՀենց դա է պատճառը, որ ես դեռևս տաս օր առաջ կոչ եմ արել երկրում հատուկ դրություն հայտարարել, իսկ երեկ երկրի նախագահին տրամադրել եմ իմ իրավաբանական թիմի կողմից կազմված տեղեկանք, որում ներկայացված են բավարար հիմքեր արտակարգ դրություն հայտարարելու իրավաչափ լինելու մասին, և այս առումով գործադիր և օրենսդիր իշխանություններն ունեն կոնկրետ գործառույթներ և պետք է հստակ որոշում կայացնեն։ Անցանկալի զարգացումների դեպքում հենց նրանք են կրելու ողջ պատասխանատվությունը։\nՄյուս կողմից պատասխանատվության զգացում պետք է ունենան նաև այն շրջանակները, որոնք օտար ուժերի օժանդակությամբ փորձում են պղտոր ջրում ձուկ որսալ և ապակայունացնել ներքաղաքական իրավիճակն Արցախում։Ես մեկ անգամ չէ, որ նշել եմ՝ եթե օտար ուժերի կողմից ուղղորդված խժդժություններ լինեն ու ցնցումներ հրահրվեն, ապա դրանից կարող է օգտվել մեր թշնամին, ինչն անթույլատրելի է։ Արցախը սովորական պետություն չէ։ Այն, ցավոք, դեռ միջազգայնորեն ճանաչված չէ և պատերազմի վտանգը միշտ առկա է: Ցանկացած ներքին ցնցում ավելացնելու է այդ ռիսկերը:\nՀարգելի՛ հայրենակիցներ\nՄեզ անհրաժեշտ են ոչ թե հզոր ցնցումներ, այլ՝ հզոր Արցախ:Համոզված եղեք, որ մենք միասին ու միակամ կերտելու ենք բոլորիս երազանքների պետությունը։\nՀաղթանակը չի՛ վաճառվում»։\n"
}