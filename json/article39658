{
    "title": "Պատգամավորի տան մոտ ծաղկեպասակ դնելու դեպքերն ավելացնում են լարվածությունը բարդ իրավիճակում. ՀՀ ՄԻՊ",
    "text": "ՀՀ մարդու իրավունքների պաշտպան Արման Թաթոյանը «Ֆեյսբուք»-ի իր էջում անդրադարձել է ՀՀ Ազգային ժողովի մի շարք պատգամավորների տների կամ շենքերի մոտ վերջին օրերին ծաղկեպսակներ ու դագաղներ, այդ պատգամավորների նկարներ տեղադրելու դեպքերին՝ նշելով, որ նման դեպքերն ավելացնում են լարվածությունը առանց այն էլ բարդ ու ճգնաժամային իրավիճակում:\nԱրման Թաթոյանը նշել է, որ ՀՀ Ազգային ժողովի մի շարք պատգամավորների տների կամ շենքերի մոտ վերջին օրերին տեղադրվել են ծաղկեպսակներ ու դագաղներ այդ պատգամավորների նկարներով: Սրա հետ կապված` արձանագրվել են հանրային որոշ քննարկումներ, որոնք նկատի ունենալով 2018թ. նույն երևույթները` հղում են անում «բումերանգի օրենքին»:\n«Այն, որ այս արատավոր երևույթները տեղի են ունեցել 2018թ., չի նշանակում, թե նույնը պետք է անել հիմա: Հակառակ դեպքում մենք կհայտնվենք այնպիսի վտանգավոր փակ շղթայի մեջ, որ ամեն անգամ նույն արատավոր երևույթը կարող է կրկնվել` հղում անելով «բումերանգի օրենքին» կամ դա անելով «վրեժի» զգացումից դրդված»,- գրել է նա՝ հավելելով, որ նշվածը նույն սկզբունքով անթույլատրելի է գնահատել նաև 2018թ.:\nՆրա խոսքով՝ այդ ժամանակ է Պաշտպանը նաև նշել, որ նման արարքները ոտնահարում են մարդու, նրա ընտանիքի արժանապատվությունը, խաթարում են մարդու ընտանեկան ու մասնավոր կյանքը: Դրանք պարունակում են բռնության սադրանքի տարրեր ու կարող են խախտել են մարդու, նրա ընտանիքի հոգեկան վիճակը:\n«Այս ամենը միայն ավելացնում է լարվածությունը առանց այն էլ բարդ ու ճգնաժամային իրավիճակում»,- շեշտել է ՀՀ ՄԻՊ-ն՝ ընդգծելով, որ մեր երկրում բոլոր իրադարձությունների զարգացումը պետք է ապահովվի մարդու արժանապատվության, նրա իրավունքների նկատմամբ հարգանքի ճանապարհով:\n"
}