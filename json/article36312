{
    "title": "2021թ.-ին կիրականացվի 8 բուժհաստատության շինարարական և արդիականացման ծրագիր |hetq.am|",
    "text": "hetq.am:  Հայաստանում այս տարի նախատեսվում է իրականացնել շինարարական, արդիականացման և վերակառուցման 8 ծրագիր` մարզերի և Երևանի բուժհաստատություններում։ Այս մասին այսօր հայտնեց Առողջապահության նախարարության «Առողջապահական ծրագրերի իրականացման գրասենյակ»-ի տնօրեն Երվանդ Էլիբեկյանը։\nԸստ նրա՝ մարզային առողջապահական համակարգի համաչափ զարգացման հարցը շատ կարևոր է, հետևաբար ԱՆ-ն քայլեր է ձեռնարկում դրա իրականացման համար՝ հատկապես ուշադրություն դարձնելով մարզային բուժհաստատությունների գործունեության արդյունավետության բարձրացմանը, ենթակառուցվածքների բարելավմանն ու դրանց՝ սարքավորումներով հագեցմանը։\nՄասնավորապես, 2021թ.-ին 6 շինարարական ծրագրի համար պետբյուջեից հատկացվել է 1,7 մլրդ դրամ, որը մյուս տարի նախատեսվում է ավելացնել։ Իսկ Համաշխարհային բանկի «Հիվանդությունների կանխարգելում և վերահսկում» վարկային ծրագրի շրջանակներում նախատեսվում է 800 մլն դրամի կատարողական «Մարտունու» ԲԿ-ի և 500-600 մլն դրամ՝ «Վայոց Ձորի» ԲԿ-ի համար։\nԱյս վարկային ծրագրով 2020թ. հուլիսից արդեն սկսել են «Մարտունու» ԲԿ-ի կառուցման աշխատանքները, որը նախատեսում են ավարտել 2022թ. հուլիս-օգոստոս ամսիներին՝ սեպտեմբերից արդեն շահագործման հանձնելով 55 մահճակալ ունեցող, ամբողջովին կահավորված և արդիականացված բուժկենտրոն։\n«Բժշկական կենտրոնը մատուցելու է երկրորդային մակարդակի հիվանդանոցային ծառայություններ, որոնք իրենց մեջ ներառելու են պոլիկլինիկական ծառայությունը, լաբորատոր ախտորոշիչ ծառայությունները, թերապևտիկ ծառայությունները՝ ինչպես մեծերի, այնպես էլ երեխաների համար, վիրաբուժական և ինֆեկցիոն ծառայություններ»,-ասաց Երվանդ Էլիբեկյանը։\n«Մարտունու» ԲԿ-ն այս պահին տեղակայված է խորհրդային ժամանակներում կառուցված եռահարկ մասնաշենքում, որն Էլիբեկյանի խոսքով՝ շատ մեծ տարածք է զբաղեցնում, և ծախսարդյունավետության տեսանկյունից՝ նպատակահարմար չի եղել դրա վերանորոգումը։\nԱյս բուժկենտրոնն ամբողջովին նոր կառուցվող շենք է լինելու՝ մոդուլային տիպի։\nՆման բուժհաստատություն է կառուցվելու է նաև Վայոց Ձորում: Այն լինելու է հենց մարզի բժշկական կենտրոնը, որի շինարարական աշխատանքները, ամենայն հավանականությամբ, կսկսվեն մինչև այս տարվա հուլիս և կտևեն մոտ երկու տարի՝ ավարտվելով 2023թ.-ին։\n«Վայոց Ձորի բժշկական կենտրոնը նախատեսված է կառուցել 35 մահճակալ հզորությամբ, անհետաձգելի մահճակալներ են լինելու,- ասաց ԾԻԳ տնօրենը ։- Ավելանալու են այստեղ նաև մանկաբարձագինեկոլոգիական բաժանմունքները»։\nԷլիբեկյանը հույս հայտնեց, որ մարզային երեք բուժհաստատությունները՝ Վայոց Ձորի, Եղեգնաձորի և Վայքի, կմիավորվեն և կտեղակայվեն նոր կառուցվող բժշկական կենտրոնում։\nԹե’ «Մարտունու», թե’ «Վայոց Ձորի» ԲԿ-ներն ունենալու են ուղղաթիռի վայրեջքի համար նախատեսված տարածքներ։\nԲացի այս ծրագրերից, անցյալ տարվանից սկսվել են նաև նախահաշվային աշխատանքներ՝ 12 բժշկական հաստատություններում արդիականացման ծրագրերի իրականացման մասով, որոնցից 2-ը լինելու են Երևանում՝ «Նորքի ինֆեկցիոն» հիվանդանոցում և «Հոգեկան առողջության պահպանման կենտրոն»-ում.\n«Երկուսում էլ կան ինչպես կառուցման, այնպես էլ վերանորոգման մասեր։ «Հոգեկան առողջության պահպանման կենտրոն»-ը կունենա մոտավորապես 425 մահճակալ, իսկ «Նորքը» 230 մահճակալ հզորություն (մահճակալների թիվը չի փոփոխվելու, հեղ. )»,-ասաց Ե. Էլիբեկյանը։\nՇարունակությունը՝ hetq.am-ում\n"
}