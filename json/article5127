{
    "title": "Դատավորի թեկնածու Կարապետ Բադալյանին կարգապահական պատասխանատվության ենթարկելու մասին միջնորդությունը բավարարվեց մասնակի․ ԲԴԽ |shantnews.am|",
    "text": "shantnews.am: ՀՀ բարձրագույն դատական խորհուրդն այսօրվա նիստում  մասնակի բավարարեց Դատավորների ընդհանուր ժողովի էթիկայի և կարգապահական հարցերի հանձնաժողովի ներկայացրած՝ դատավորի թեկնածու Կարապետ Բադալյանին կարգապահական պատասխանատվության ենթարկելու մասին միջնորդությունը:\nՆշենք, որ Բադալյանի հանդեպ կարգապահական վարույթ հարուցելու առիթ է հանդիսացել փաստաբան Հովհաննես Խուդոյանի՝ ավելի վաղ հանձնաժողովին ներկայացրած հաղորդումն այն մասին, որ հարցազրույցներից մեկի ժամանակ դատավորի թեկնածուն կարծիք էր հայտնել մեկ այլ դատավորի՝ ՀՀ վերաքննիչ  դատարանի դատավոր Ալեքսանդր Ազարյանի մասին:\nՆախորդ նիստին դատավորներ Արման Թովմասյանը և Մխիթար Պապոյանը ներկայացրին կարգապահական վարույթ հարուցելու մասին միջնորդությունը՝ նշելով, որ Վերաքննիչ քրեական դատարանի դատավոր Ալեքսանդր Ազարյանի հասցեին որոշակի որակումներ թույլ տալով Կարապետ Բադալյանը խախտել է քաղաքական զսպվածության և չեզոքության նորմերը:\nԿարապետ Բադալյանն էլ բացարկի միջնորդություն ներկայացրեց Մխիթար Պապոյանի դեմ, որը ևս Վերաքննիչ քրեական դատարանի դատավոր է: Բադալյանը հիշեցրեց՝ Պապոյանը բազմիցս հայտարարել է, որ Ալեքսանդր Ազարյանն իր ընկերն է, ուստի ինքն այս գործով չի կարող անկողմնակալ լինել:\nԲարձրագույն դատական խորհուրդն այսօր մերժեց դատավոր Մխիթար Պապոյանին բացարկ հայտնելու միջնորդությունը, միևնույն ժամանակ, մերժեց դատավորի թեկնածու Կարապետ Բադալյանի նկատմամբ կարգապահական վարույթ հարուցելու միջնորդությունը:\n"
}