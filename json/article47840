{
    "title": "ՀՀ պատվիրակության ղեկավարը հանդիպել է Վրաստանի խորհրդարանի խոսնակի հետ |aliq.ge|",
    "text": "aliq.ge: «Եվրանեսթ» խորհրդարանական վեհաժողովի շրջանակներում Վրաստանի խորհրդարանի խոսնակ Արչիլ Թալակվաձեի հրավերով հանդիպում է կայացել ՀՀ-ի, Ուկրաինայի և Մոլդովայի պատվիրակությունների ղեկավարների հետ:\nՎրաստանի խորհրդարանի խոսնակը ներկայացրել է Վրաստանի քաղաքական, տնտեսական և մի շարք այլ ոլորտներում, ինչպես նաև հակամարտության լուծման շուրջ տիրող իրավիճակը: Ներկաներն իրենց հերթին խոսել են Հայաստանում, Ուկրաինայում, Մոլդովայում ընթացող զարգացումների մասին: Այս մասին ասաց ՀՀ պատվիրակության ղեկավար Գայանե Աբրահամյանը:\nՆերկայացնելով հետհեղափոխական Հայաստանում տեղի ունեցող բարեփոխումները, Աբրահամյանը նշեց, որ Վրաստանի խորհրդարանի խոսնակի հետ քննարկել են նաև հայ-վրացական հարաբերություններին վերաբերող մի շարք կարևոր հարցեր․\n«Դատական համակարգի, հակակոռուպցիոն ինստիտուտների ստեղծման հարցում մենք աշխատում ենք վրացական փորձի դիտարկմամբ՝ կիրառման փուլում հնարավոր խնդիրները կրկնելուց խուսափելու համար: Խոսեցինք նաև մյուս երկրներում առկա կոնֆլիկտների մասին: Ես ընդգծել եմ, որ մենք այսօր նոր, կառուցողական դիրքերից ենք խոսում»։\nԱրչիլ Թալակվաձեն շեշտել է բոլոր երկրների հետ սերտ համագործակցության կարևորությունը՝ ընդգծելով, որ մասնակից երկրների հանդեպ Վրաստանն առանձնահատուկ հարաբերություններ, մոտեցումներ ու դարերի պատմություն ունի:\n"
}