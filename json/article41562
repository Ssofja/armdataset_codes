{
    "title": "«Կոկա-կոլա» ընկերության անունից մրցանակ խոստացող էջը կեղծ է",
    "text": "Վերջին օրերին համացանցում տարածվում է մի հղում, որն, իբր, «Կոկա-կոլա» ընկերության պաշտոնական կայքինն է։ Եթե հավատանք տարածվող հղմանը, «Կոկա-կոլա» ընկերությունն իր 20-ամյակի առթիվ մրցույթ է հայտարարել, և մրցույթում հաղթելու դեպքում պարգևը 100 000 դրամ է։ \nՆախ, «Կոկա-կոլա» ընկերության պաշտոնական կայքը սա է՝ coca-colacompany.com, և պաշտոնական կայքի տեսքն ակնհայտորեն տարբերվում է տարածվող կայքի տեսքից։ Բացի այդ՝ «Կոկա-կոլա» ընկերությունը հիմնադրվել է 19-րդ դարում, և դժվար թե 2021-ին նշեր 20-ամյակը։\nՏարածվող տեքստը գրված է ոչ ճիշտ հայերենով, ինչից կարող ենք ենթադրել, որ նախադասությունները թարգմանված են «Google translate» գործիքով, որն այլ լեզուներից հայերեն թարգմանությունները միշտ չէ, որ ճիշտ է կատարում։\nՀղումը կասկածելի է այն պատճառով, որ միևնույն էջը տարածվում է տարբեր հասցեներով՝ mg9ro1.imagenestecnologicas.com, 324ew9.tsade.net, 3h3amyn.imagenestecnologicas.com, tzwromi.tsade.net։\nՏարածվող բոլոր հասցեները գործող չեն, ապաակտիվ են, իսկ archive.org-ում այս հասցեներում պահպանված որևէ հղում չկա, այսինքն՝ չենք կարող իմանալ, թե այդ կայքերում նախկինում ինչ հրապարակումներ են եղել։\nՏարածվող հղումներով բացվող էջի ներքևի հատվածում տեղադրված են մեկնաբանություններ, որոնք թողած ֆեյսբուքյան օգտատերերի մեծ մասն ասում է, թե շահել է 100 000 դրամ մրցանակը, սակայն մեկնաբանություններ թողած օգտատերերից ոչ մեկն իրականում գոյություն չունի, ինչը նշանակում է, որ մեկնաբանությունների հատվածը կեղծ է։\nՀղումով անցելուց և մի քանի հարցերի պատասխանելուց հետո մարդիկ տեղեկանում են, որ շահել են 100 000 դրամ և հաջողությամբ ավարտելու համար պետք է հղումն ուղարկեն իրենց 10 ընկերների, ինչպես նաև մուտքագրեն էլեկտրոնային փոստի հասցեները։\nԸստ domainbigdata.com-ի տվյալների՝ imagenestecnologicas.com-ը ստեղծվել է 2014-ի մայիսի 6-ին։ Դոմեյնը գրանցած Յեսսի Օրթիզը (Yessi Ortiz)  գրանցել է նաև yessiortiz.com և aventurasdelmundo.com կայքերը։ Այս կայքերից առաջինը չի գործում, երկրորդ մուտք գործել փորձելիս էլ «Google»-ը զգուշացնում է, որ կայքը պաշտպանված չէ, և վտանգ կա, որ մուտք գործողների տվյալները կարող են գողանալ։\nԻսկ tsade.net դոմեյնը ստեղծվել է 2009-ին։ Դոմեյնի հիմնադիրների մասին տեղեկություններ չկան։\nՀաշվի առնելով, որ կասկածելի դոմեյններում գրանցված չգործող կայքերի հղումները ներկայացվում են որպես «Կոկա-կոլա» ընկերության պաշտոնական կայք, այնտեղ տեղադրվում են գոյություն չունեցող օգտատերերի մեկնաբանություններ՝ հավատացնելով, թե այդ օգտատերերը «Կոկա-կոլայի» մրցանակ են շահել, իսկ մրցանակը տալու համար մարդկանցից պահանջվում է էլեկտրոնային հասցեների տվյալներ մուտքագրել, կարող ենք ենթադրել, որ հղումը տարածվում է մարդկանց անձնական տվյալները գողանալու համար, հետևաբար՝ վտանգավոր է այս հղմամբ անցնելը և որևէ տվյալ այնտեղ մուտքագրելը։\nԱննա Սահակյան\n"
}