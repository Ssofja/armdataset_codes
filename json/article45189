{
    "title": "Պաշտպանները միջնորդեցին 10 մլն դրամ գրավի դիմաց ազատ արձակել «Արսեն Երևանսկի» անունով հայտնի Արսեն Մկրտչյանին |hetq.am|",
    "text": "hetq.am: Քրեական ենթամշակույթ կրող խմբավորում ստեղծելու կամ ղեկավարելու, նման խմբավորման մասնակցելու կամ ներգրավելու, քրեական ենթամշակույթ կրող խմբավորման մասնակցին կամ քրեական աստիճանակարգության բարձրագույն կարգավիճակ ունեցող անձին դիմելու հոդվածներով առաջին գործը դատարանում է։\nԱմբաստանյալի աթոռին են «Արսեն Երևանսկի» անունով հայտնի Արսեն Մկրտչյանը, վերջինիս մտերիմ Ռուսլան Թադևոսյանը,  «Բասար» մականունով Արմեն Մելքոնյանն  ու ևս 9 անձ։ Առաջին երեք անձինք կալանքի տակ են, մյուսներն՝ ազատության մեջ։\nԵրևանի ընդհանուր իրավասության դատարանում՝ նախագահությամբ դատավոր Վարդան Գրիգորյանի, սեպեմբերի 16-ին տեղի ունեցավ դատական նիստ, որի ընթացքում քննության առարկա էր կալանքի տակ գտնվող ամբաստանյալների խափանման միջոցը վերահաստատելու, վերացնելու կամ փոփոխելու հարցը։\nԱրսեն Մկրտչյանը դատարան չէր բերվել։ «Դատապարտյալների հիվանդանոց» քրեակատարողական հիմնարկից գրություն էր ստացվել այն մասին, որ վերջինիս, առողջական վիճակով պայմանավորված, չի կարող մասնակցել նիստին։\nԸստ մեղադրանքի՝ Արսեն Մկրտչյանը 1999 թվականին քրեական աստիճանակարգության բարձրագույն կարգավիճակ ունեցող «Դեդ Հասան» մականվամբ Ասլան Ուսոյանի և «Կնդո Մայիս» մականվամբ Մայիս Մկրտչյանի կողմից «թագադրվելով»՝ ստացել է «օրենքով գողի»  քրեական աստիճանակարգության բարձրագույն կարգավիճակ և 2020 թվականի փետրվարի 22-ի դրությամբ շարունակելով  պահպանել այդ կարգավիճակը՝ ղեկավարել է քրեական ենթամշակույթ կրող խմբավորում։\nՔրեական օրենսգրքի՝ քրեական աստիճանակարգության բարձրագույն կարգավիճակին առնչվող  հոդվածներն ուժի մեջ են մտել 2020 թվականի փետրվարի 22-ից, այդ պատճառով է Արսեն Մկրտչյանի մեղադրանքում հիշատակվում այդ ամսաթիվը։\nՆկատենք՝ թեև քրեական աստիճանակարգության բարձրագույն կարգավիճակ» տերմինը և դրան առնվող հոդվածները միայն 2020 թվականին են հայտնվել Քրեական օրենսգրքում՝ վարույթն իրականացնող մարմիննը գործով  այդպիսի «կոչում է տվել» նաև տարիներ առաջ մահացած «Դեդ Հասան» անունով հայտնի Ասլան Ուսոյանին և «Կնդո Մայիս» անունով հայտնի Մայիս Մկրտչյանին։\nԸստ Արսեն Մկրտչյանի մեղադրանքի՝ վերջինս քրեական ենթամշակութ կրող խմբավորում ստեղծելով՝ դրա կողմից հետապնդվող նպատակների իրականացմանն ուղղված գործողություններ կատարելու, մասնավորապես` իր անօրինական ազդեցությունն օգտագործելով մասնավոր հարցերին առնչվող վեճերը, խնդիրները լուծելու և անօրինական օգուտ ստանալու, ինչպես նաև քրեական ենթամշակույթ կրող խմբավորման կողմից սահմանված և ճանաչված վարքագծի կանոններ խախտած անձին քրեակատարողական հիմնարկում համապատասխան վերաբերմունքի արժանացնելու նպատակով այդ անձի վերաբերյալ տեղեկություններ պարզելու համար, քրեական ենթամշակույթ կրող խմբավորման անդամներ հանդիսացող և դրա կողմից հետապնդվող նպատակների իրականացմանը ներգրավված տարբեր անձանց տվել է հանձնարարություններ։ Վերջիններս Մկրտչյանի հանձնարարությունները ստանալով և կատարելով՝ մասնակցել են քրեական ենթամշակույթ կրող խմբավորմանը, ինչպես նաև ներգրավված են եղել դրա կողմից հետապնդվող նպատակների իրականացմանը:\nԱրսեն Երևանսկու մեղադրանքում «քրեական ենթամշակույթ կրող խմբավորումը» բացատրվում է որպես  քրեական աստիճանակարգությամբ ու միջանձնային հիերարխիկ հարաբերություններով օժտված անձանց միավորում, որը գործում է իր կողմից սահմանված ու ճանաչված վարքագծի կանոնների համաձայն, որոնք չեն համապատասխանում պետության կողմից սահմանված վարքագծի համապարտադիր կանոնների կամ դրանց իրացման իրավաչափ ձևերին, և որի նպատակը «հանցագործություն կատարելն է կամ  հանցագործության կատարումը հովանավորելը կամ այլ անձանց հանցավոր արարքի կատարմանը ներգրավելը կամ բռնության, սպառնալիքի, հարկադրանքի կամ անօրինական այլ գործողությունների միջոցով հանրային կամ մասնավոր հարցերին առնչվող վեճերը /խնդիրները/ լուծելը կամ անօրինական օգուտ կամ այլ առավելություն ստանալը»։\nԱրմեն Մելքոնյանին՝ Բասարկին մեղադրանք է առաջադրվել այն բանի համար, որ նա «քրեական ենթամշակույթ կրող խմբավորման կողմից սահմանված ու ճանաչված վարքագծի կանոնների համաձայն համարվելով հեղինակության և ունենալով «քրեական հեղինակություն» քրեական աստիճանակարգության բարձրագույն կարգավիճակ, հանդիսանալով քրեական աստիճանակարգությամբ ու միջանձնյա հիեարխիկ հարաբերություններով օժտված անձանց միավորման անդամ՝ 2020 թվականի փետրվարի 22-ի դրությամբ շարունակելով պահպանել «քրեական հեղինակության» քրեական աստիճանակարգության բարձրագույն կարգավիճակը, մասնավոր հարցերին առնչվող վեճերը իր անօրինական ազդեցությունն օգտագործելով լուծելու եղանակով մասնակցել է քրեական ենթամշակույթ կրող խմբավորման:\nՌուսլան Թադևոսյանն ու ևս 6 անձ, ըստ մեղադրանքի, ներգրավված է եղել քրեական ենթամշակույթ կրող խմբավորման կողմից հետապնդվող նպատակների իրականացման գործընթացին։ Գործով մեղադրյալներից երեքը՝ Արկադի Ղուկասյանը, Սամվել Քոչարյանը և Ջանիկ Սիմոնյանն, ըստ մեղադրանքի, դիմել են քրեական աստիճանակարգության բարձրագույն կոչում ունեցող անձին։\nԴատախազը պնդեց, որ ամբաստանյալները պետք է մնան կալանավորված\nԴատարանն այսօր կալանքի տակ գտնվող Արսեն Մկրտչյանի, Արմեն Մելքոնյանի և Ռուսլան Թադևոսյանի խափանման միջոցների հարցը միասին քննեց։ Դատախազ Գրիգոր Ամիրյանը դիրքորոշում հայտնեց, որ նրանց նկատմամբ ընտրված խափանման միջոց կալանավորումը հիմնավոր է, և պետք է թողնվի անփոփոխ։ Ըստ դատախազի՝ ամբաստանյալների մեղադրանքի հիմքում հեռախոսային խոսակցություններ կան, որոնց բովանդակությունից ակնհայտ է, որ նրանք առնչություն ունեն իրենց վերագրվող արարքներին։\nԳործի դրվագներից մեկն, օրինակ, ըստ դատախազի, վերաբերում է «Սևան ազգային պարկում» անտառահատում կատարելու ինչ-որ գործընթացի, որին միջամտել է Արմեն Մելքոնյանը։ Այս պահին դատախազը մանրամասներ չհայտնեց։ Մյուս դրվագը կապված է գումարի վերադարձնելու հարցին միջամտելու հետ։ Ըստ գործի նյութերի՝ Արկադի Ղուկասյանը գումար վերադարձնելու հետ կապված հարցով Ռուսլան Թադևոսյանի միջոցով դիմել է Արսեն Մկրտչյանին։\nԲացի հեռախոսային խոսակցություններից, ըստ դատախազի, գործում առկա են նաև ցուցմունքներ, որոնց վկայում են, որ ամբաստանյալները կատարել են իրենց վերագրվող արարքները։\nԱնդրադառնալով ամբաստանյալներից Ռուսլան Թադևոսյանի խափանման միջոցի հարցին՝ դատախազը հիշեցրեց, որ նա Ռուսաստանի քաղաքացի է և կարող է օրինակ ինչ-որ ճանապարհով հայտնվել Հայաստանում Ռուսաստանի Դաշնության դեսպանատանը, այսինքն, փաստացի՝ ՌԴ տարածքում։ Դատախազի խոսքով՝ որևէ պետություն իր քաղաքացուն չի հանձնում այլ պետության։ Սա, ըստ Ամիրյանի, չի նշանակում, որ եթե անձն օտարերկրացի է, ուրեմն պիտի կալանավորել, բայց հաշվի առնելով գործի հանգամանքները՝ Ռուսլան Թադևոսյանի թաքնվելու ռիսկը ռեալ է։ Բացի այդ՝  մեղադրանքի կողմը համարում է, որ Թադևոսյանը կարող է նաև խոչընդոտել գործի քննությանը։\nԱրմեն Մելքոնյանի մասին խոսելիս դատախազը նշեց, որ նա նախկինում դատապարտվել է սպանություն կատարելու համար և դեռևս դատվածությունը չմարած՝ առերևույթ նոր հանցանք է կատարել, որը խոսում է Մելքոնյանի՝ հանցանք կատարելու հակվածության մասին։\nԻնչ վերաբերում է Արսեն Մկրտչյանի կալանքի հարցին, ըստ դատախազի, միայն այն հանգամանքը, որ Մկրտչյանը «օրենքով գող» քրեական աստիճանակարգության բարձրագույն կարգավիճակ ունեցող անձ է,  բավական է՝ պնդելու համար, որ ազատության մեջ գտնվելով ՝ նա կարող է ազդել գործով վկաների վրա, խոչընդոտել գործի քննությանը:\nԱրսեն Մկրտչյանն առողջական խնդիրներ ունի։ Անդրադառնալով այդ հանգամանքին՝ դատախազը նշեց, որ գործի նախաքննության փուլում նշանակվել է դատաբժշկական փորձաքննություն պարզելու՝ արդյոք Մկրտչյանն ունի՞ պատիժը կրելու հետ անհամատեղելի հիվանդություն, իսկ նրա մոտ այդպիսի հիվանդություն չի ախտորոշվել։ Այժմ կրկնակի փորձաքննություն է նշանակված, որի պատասխանը դեռևս չի ստացվել։\nԻ՞նչ անել, որպեսզի պարզ լինի՝ անձը հրաժարվել է քրեական աստիճանակարգության բարձրագույն կարգավիճակ ունենալուց\nԱրմեն Մելքոնյանի պաշտպան Լիպարիտ Սիմոնյանը պնդեց, որ Մելքոնյանի նկատմամբ խափանման միջոց կալանավորումը ենթակա է վերացմանմ առկա չէ հիմնավոր կասկած այն մասին, որ իր պաշտպանյալը կատարել է իրեն վերագրվող արարքը։\nՊաշտպանը համոզմունք հայտնեց,  քրեական գործի նյութերով և քրեական դատավարության ընթացակարգերի շրջանակներում հնարավոր չէ դատողություններ անել՝ «քրեական աստիճանակարգության բարձրագույն կարգավիճակ ունեցող», «օրենքով գող», «քրեական հեղինակություն» և «քրեական ենթամշակույթ կրող խմբավորում» հասկացությունների վերաբերյալ։ Գործի նյութերում առկա չէ որևէ անձի՝  որևէ մշակույթի կրող լինելու վերաբերյալ փաստաթուղթ, տվյալ, գործում բացակայում է նաև սահմանված և ճանաչված վարքագծի որևէ կանոն։\nԸստ պաշտպանի, եթե նույնիսկ պատկերացնենք, որ կա ինչ-որ խմբավորում, որը սահմանել ու ճանաչել է վարքագծի ինչ-որ կանոններ, ապա դրանք պետք է լինել գործի նյութերում, որպեսզի հնարավոր լինի համեմատել ու պարզել՝ դրանք համապատասխանում ե՞ն պետության կողմից սահմանված կանոններին, թե՞ ոչ։\nԳործում Արմեն Մելքոնյանը բնութագրվում է «Սևան ՔՀԿ-ում նախկին զոն նայող՝ Բասար մականվամբ»։ Լիպարիտ Սիմոնյանի խոսքով՝ գործում առկա չէ որևէ տվյալ, բացատրություն այն մասին, թե ինչ է «զոն նայողը» կամ ինչ փաստական տվյալների հիման վրա է որոշվել որ Մելքոնյանը «զոն նայող է»։\nԱրդեն 4 տարուց ավելի է՝ Արմեն Մելքոնյանն ազատության մեջ է։ Գործում առկա է Գեղարքունիքի մարզի Ակունք համայնքի ղեկավարի տված տեղեկանքն այն մասին, որ Մելքոնյանը զբաղվում է անասանապահությամբ, հողագործությամբ և այգեգործությամբ։ Ըստ Լիպարիտ Սիմոնյանի՝ աշխատանք ունեցող անձի նպատակը չի կարող լինել հանցագործություն կատարելը, նման արարք կատարելուն հովանավորելը և այլն։\nՆշենք, որ քրեական գործում մեղադրյալների՝ կարգավիճակ ունենալու հանգամանքը հաստատելու համար հղում է կատարված primecrime.ru  կայքին, որտեղ, այսպես ասած «քրեական աշխարհի» վերաբերյալ տեղություններ են տեղադրվում։ Լիպարիտ Սիմոնյանը դիրքորոշում հայտնեց, որ լրատվական մասնավոր կայքի նյութը չի կարող որպես ապացույց դիտարկվել՝ անձին այս կամ այն կերպ բնութագրելու համար։\nԻնչպես արդեն վերը նշել ենք, քրեական ենթամշակույթի վերաբերյալ հոդվածներն ուժի մեջ են մտել 2020 թվականի փետրվարից։ Սիմոնյանը հարց բարձրացրեց՝ իր պաշտպանյալն ի՞նչ գործողություններ պետք է աներ, որպեսզի պարզ լիներ, որ հրաժարվել է քրեական աստիճանակարգության բարձրագույն կարգավիճակ ունենալուց։\n«Պետք է ինչ-որ պատի վրա գրե՞ր, որ հրաժարվել է»,-  ասաց Լիպարիտ Սիմոնյանն ու դիրքորոշում հայտնեց, որ վերը նշված հանգամանքները խոսում են այն մասին, որ իր պաշտպանյալին առաջադրված մեղադրանքը իրավական որոշակիության սկզբունքին չի համապաատսխանում, հետևաբար չի կարող հանդիսանալ օրենք։\nՊաշտպանը միջնորդեց իր պաշտպանյալի նկատմամբ ընտրված խափանման միջոց կալանավորումը վերացնել, իսկ մերժելու դեպքում խափանման միջոց ընտրել գրավ և չհեռանալու մասին ստորագրություն։\nԱմբաստանյալ Մելքոնյանը կարճ ելույթ ունեցավ։\n«Ինձ համար մինչև հիմա հասկանալի չէ՝ ես ի՞նչ եմ արել, որ պիտի չանեի կամ ի՞նչ պիտի անեի, որ չեմ արել»,- դիրքորոշում հայտնելիս մի քանի անգամ այս արտահայտությունը կրկնեց Արմեն Մելքոնյանը։\nԱրսեն Մկրտչյանի պաշտպանները միջնորդեցին նրան 10 մլն դրամ գրավի դիմաց ազատ արձակել\nԱրսեն Մկրտչյանի պաշտպաններից Վարդուհի Էլբակյանը նշեց, որ հետագա դատական նիստերի ընթացքում բարձրացնելու են իրենց պաշտպանյալներին վերագրվող հոդվածների սահմանադրականության հարցի մասին։ Էլբականի խոսքով՝ իր պաշտպանյալին ևս պարզ չէ իրեն առաջադրված մեղադրանքը։ Պաշտպանն ասաց, որ իր պաշտպանյալի խափանման միջոց հարցով դատական նիստերի ընթացքում մեղադրող կողմն ընդհուպ խոսել է՝ «իտալական մաֆիայից», մեջբերումներ արել «Կնքահայրը» ֆիլմից։\nԷլբակյանը նաև դիտակեց, որ եթե իսկապես իր պաշտպանյալն «օրենքով գող» է, ապա պիտի չաշխատեր, մինչդեռ Արսեն Մկրտչյանն աշխատել է, վերապատրաստումների գնացել։\nՊաշտպանն առավել շատ անդրադարձավ Արսեն Մկրտչյանի առողջական վիճակին․ ըստ նրա՝ դա այս պահին առաջնային է։\nՇարունակությունը՝ hetq.am-ում\n"
}