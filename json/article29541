{
    "title": "Մեզ գոհացնում է պատվաստվել ցանկացողների անընդհատ աճող տեմպը․ Անահիտ Ավանեսյան",
    "text": "Առողջապահության նախարարի պաշտոնակատար Անահիտ Ավանեսյանը Կառավարության նիստից հետո՝ լրագրողների հետ ճեպազրույցում ասաց, որ պատվաստումների մակարդակը Հայաստանում գոհացուցիչ չէ։ «Բայց մեզ գոհացնում է պատվաստվել ցանկացողների անընդհատ աճող տեմպը, և լիահույս եմ, որ պատվաստանյութերի նոր խմբաքանակները ստանալով՝ այս տեմպը շարունաբար կաճի»։\nԽոսելով սկզբնական շրջանում պատվաստումների ցածր մակարդակից, Ավանեսյանն ասաց․ «Այն, որ պատվաստումներ տեմպը բավականին արագանում է, և շատ ավելի մեծ թվով քաղաքացիներ օրեկան դիմում են պատվաստաման,  ցույց է տալիս, որ պատվաստումների նկատմամբ վստահությունը և ինֆորմացիան, հանրային արշավները, տեղեկատվական միջոցառումները իրենց դրական արձագանքը արդեն իսկ ստանում են։ Գործողությունները լինելու են շարունակական և մեր քաղաքացիները, վստահ եմ, շատ ավելի մեծ պատրաստակամությամբ են դիմելու պատվաստման համար»։\nՆրա խոսքով՝ պատվաստումների հետ կապված մտավախությունները, ինֆորմացիայի բացակայությունը կամ ապատեղեկատվությունը միայն Հայաստանին բնորոշ երևույթներ չեն եղել․ «Բոլոր երկրներն էլ դրա հետ առնչվում են, մի շարք երկրներում շատ ավելի խորը, քան Հայաստանում»։\nԱվանեսյանը հավելեց, որ այս պահի դրությամբ իրականացվել է 163.000 պատվաստում․ «Լավ ցուցանիշներ ցույց տվող մարզեր կան, օրինակ՝ Շիրակ, Գեղարքունիք, Արագածոտն, Արմավիր»։\n"
}