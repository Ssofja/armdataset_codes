{
    "title": "Դեռ վաղ է խոսել Հայաստանի և Ադրբեջանի ղեկավարների հանդիպման մասին․ Մոսկվայում Ադրբեջանի դեսպան Պոլադ Բյուլբյուլօղլու",
    "text": "Դեռ վաղ է խոսել Հայաստանի և Ադրբեջանի ղեկավարների հանդիպման մասին, քանի որ հայկական կողմն ապակառուցողականություն է ցուցաբերում իր մոտեցումներում։ Այդ մասին չորեքշաբթի օրը ТАСС-ին տված հարցազրույցում հայտարարել է Մոսկվայում Ադրբեջանի դեսպան Պոլադ Բյուլբյուլօղլուն Ադրբեջանի արտգործնախարար Ջեյհուն Բայրամովի Ռուսաստանի մայրաքաղաք կատարած այցից հետո։\n«Ինչպես նշել է մեր հարգարժան նախագահը` Իլհամ Հեյդարովիչ Ալիևը, այդպիսի հրավեր չենք ստացել։ Եվ, իմ կարծիքով, իրավիճակը դեռ չի հասունացել», - ասել է նա՝ պատասխանելով այն հարցին, թե քննարկվե՞լ է արդյոք նման հանդիպում Բայրամովի այցի ընթացքում՝ հաշվի առնելով այն փաստը, որ երկու երկրների ղեկավարները դրան պատրաստակամություն են հայտնել ТАСС-ին տված հարցազրույցում: - «Հակառակ կողմը շարունակում է ապակառուցողականություն ցուցաբերել մոտեցումներում, ուստի դրա մասին խոսելը դեռ վաղ է»։\n«Եթե նման նախաձեռնություն ցուցաբերվի, ապա, իհարկե, այն պատշաճ կերպով կքննարկվի, որի մասին հասարակությունը, իհարկե, կտեղեկացվի», - հավելել է դեսպանը:\nՆա շեշտել է, որ Ադրբեջանը վճռականորեն կպաշտպանի իր դիրքորոշումը Ղարաբաղի հարցում՝ հիմնվելով միջազգային իրավունքի վրա:\nԴեսպանը նշել է, որ Ադրբեջանի նախագահ Իլհամ Ալիևը ТАСС-ին տված հարցազրույցում նախկինում հստակ բացատրել է, թե իր երկիրը ինչ պայմաններում կարող է դադարեցնել ռազմական գործողությունները և ինչպես կարող է վերջապես լուծվել այդ հակամարտությունը:\n«Իմ կողմից կարող եմ հավելել, որ Ադրբեջանը կշարունակի վճռականորեն պաշտպանել իր դիրքորոշումը՝ հիմնվելով միջազգային իրավունքի և արդարության վրա», - ասել է նա:\nԹարգմանությունը՝ Վաղինակ Ասատրյանի\n"
}