{
    "title": "ԼՂ-ում հրադադարի ռեժիմն ամբողջությամբ պահպանվում է. ՌԴ ՊՆ |tert.am|",
    "text": "tert.am: Լեռնային Ղարաբաղում հրադադարի ռեժիմն ամբողջությամբ պահպանվում է, անցած մեկ օրում որևէ սադրանք չի արձանագրվել: Այս մասին հայտնել է ԼՂ-ում ռուսական խաղաղապահ զորախմբի կենտրոնի պետի տեղակալ Դմիտրի Պերեպելկինը, փոոխանցում է ՏԱՍՍ-ը։\n«Խաղաղապահ զորախումբը, առաջադրված խնդիրներին համապատասխան, Լեռնային Ղարաբաղի հակամարտ զորքերի շփման գծում կրակի դադարեցման և մարտական գործողությունների վերաբերյալ պայմանավորվածությունների իրականացման վերահսկողություն է իրականացնում։ Խաղաղապահ գործողության անցկացման գոտում իրավիճակը հանգիստ է։ Հրադադարի ռեժիմի խախտումներ և սադրանքներ չեն արձանագրվել»,- հայտնել է նա։\nՊերեպելկինի խոսքով՝ ռուսական խաղաղապահ զորախմբի զինծառայողները հրադադարի ռեժիմի հսկողությունն իրականացնում են 23 դիտակետերում: Շփման գծում և Լաչինի միջանցքում իրականացվում է պարեկություն, ապահովվում է քաղաքացիական բնակչության տեղաշարժի անվտանգությունը:\nՆշվում է, որ ընդհանուր առմամբ Լեռնային Ղարաբաղ է վերադարձել ավելի քան 36 հազար մարդ։ Վերսկսվել է հասարակական տրանսպորտի երթևեկությունը, պետական, բժշկական և կրթական հաստատությունների աշխատանքը, գործում են խանութներ:\n"
}