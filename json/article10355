{
    "title": "Հրդեհ «Միքայելյան վիրաբուժության ինստիտուտ»-ի հարակից տարածքում. հիվանդներ են տարհանվել",
    "text": "Արտակարգ իրավիճակների նախարարությունը տեղեկացնում է, որ օգոստոսի 9-ին, ժամը 20։26-ին Ճգնաժամային կառավարման ազգային կենտրոն ահազանգ է ստացվել, որ հրդեհ է բռնկվել Երևանի «Միքայելյան վիրաբուժության ինստիտուտ»-ի շենքում։\nՀրդեհի բարդության  «Թիվ 2» կանչով դեպքի վայր են մեկնել ԱԻՆ ՓԾ Երևան քաղաքի փրկարարական վարչության հրշեջ-փրկարարական ջոկատներից վեց մարտական հաշվարկ, մեկ ավտոսանդուղք և Հրդեհաշիջման և փրկարարական աշխատանքների կազմակերպման բաժնի օպերատիվ խումբը։\nՊարզվել է, որ հրդեհը բռնկվել է Է Հասրաթյան փողոցի թիվ 9 հասցեում գտնվող «Միքայելյան վիրաբուժության ինստիտուտ»-ի շենքին հարակից տարածքում. այրվում է շինարարական աղբ։\nԱնվտանգությունից ելնելով իրականացվում է շենքի երկրորդ հարկում գտնվող քաղաքացիների տարհանում։\nՀրդեհը մեկուսացվել է ժամը 21։12-ին և մարվել՝ 23։21։ «Միքայելյան վիրաբուժության ինստիտուտ» ՓԲԸ-ի հետնամասում՝ մոտ 250 քմ տարածքում, այրվել է 9 խմ կուտակած աղբ, 1-ին և 2-րդ հարկերի 4 պատուհանների շրջանակաները և ջերմահարվել՝ 3-րդ հարկի պատուհանի շրջանակը։\nՀրշեջ-փրկարարների և հիվանդանոցի անձնակազմի համատեղ ուժերով հրդեհի օջախին մոտ գտնվող հիվանդասենյակից 5 հիվանդ տարհանվել են այլ հիվանդասենյակ։\n"
}