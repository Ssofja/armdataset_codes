{
    "title": "ԱՄՆ սենատորը կոչ է անում անմիջապես ընդունել Հայոց ցեղասպանության ճանաչման մասին բանաձեւը |news.am|",
    "text": "news.am: ԱՄՆ Սենատի միջազգային հարաբերությունների հարցերով կոմիտեի անդամ Ռոբերտ Մենենդեսը կոչ է արել անմիջապես քվեարկել Հայոց ցեղասպանության ճանաչման մասին բանաձեւի ընդունման օգտին: Այս մասին հայտնում է Ամերիկայի Հայ դատի հանձնախումբը:\nՄենենդեսը ելույթ է ունեցել Սպիտակ տանը ԱՄՆ նախագահ Դոնալդ Թրամփի հետ համատեղ մամուլի ասուլիսում Թուրքիայի նախագահ Էրդողանի ելույթից մեկ ժամ հետո:\nԱվելի վաղ Էրդողանը քննադատել էր ԱՄՆ Ներկայացուցիչների պալատի կողմից Հայոց ցեղասպանության մասին բանաձեւի ընդունումը՝ հայտարարելով, որ այդ քվեարկությունը «թուրք ազգին մեծ վնաս է հասցրել»:\nԷրդողանը նշել է, թե Թուրքիան «թաքցնելու ոչ մի բան չունի», եւ որ հարցը պետք է թողնել պատմաբաններին:\n«Ես հավատում եմ, որ Սենատը Միացյալ Նահանգներին դուրս կբերի այս արատավոր շրջանից»,- ասել է Թուրքիայի նախագահը:\nՍենատոր Մենենդեսը նախագահ Էրդողանին հստակ ուղերձ է հղել այն մասին, որ նա չի կարող շարունակել լռության իր դավադրությունը ԱՄՆ արտաքին քաղաքականության հանդեպ:\nԻնչպես ավելի վաղ հաղորդել էինք, հանրապետական սենատոր Լինդսի Գրեմը արգելափակել է Սենատի կողմից Օսմանյան կայսրությունում ավելի քան մեկ դար առաջ իրականացված Հայոց ցեղասպանության ճանաչման բանաձեւի ընդունումը:\n«Ես հենց նոր հանդիպեցի (Թուրքիայի նախագահ - խմբ.) Էրդողանի եւ (ԱՄՆ - խմբ.) նախագահ Թրամփի հետ եւ խոսեցի խնդիրների մասին, որոնց բախվում ենք Սիրիայում Թուրքիայի ներխուժման պատճառով։ Ես հույս ունեմ, որ Թուրքիան եւ Հայաստանը կարող են միասին լուծել այդ խնդիրը»,- ասել է Գրեմը Սենատի՝ հեռուստատեսությամբ հեռարձակվող նիստի ժամանակ։\n"
}