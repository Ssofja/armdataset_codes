{
    "title": "Առաջարկվում է նվազեցնել Զինապահովագրության հիմնադրամին ուղղվող վճարների չափը |1lurer.am|",
    "text": "1lurer.am: ԱԺ պաշտպանության և անվտանգության հարցերի մշտական հանձնաժողովը քննարկեց և հավանություն տվեց «Հայաստանի Հանրապետության պաշտպանության ժամանակ զինծառայողների կյանքին կամ առողջությանը պատճառված վնասների հատուցման մասին» օրենքում փոփոխությունների նախագծին: \nՆախագծի համահեղինակ Գևորգ Պապոյանը նշեց, որ առաջարկվող փոփոխությամբ էականորեն կթեթևանա անհատ ձեռնարկատերերի վրա դրվող ֆինանսական բեռը, տնտեսության վերականգնման այս փուլում հնարավոր կլինի խրախուսել բիզնես գործունեությունը: \nՊատգամավորի խոսքով՝ եթե գործող կարգավորմամբ անհատ ձեռնարկատերերը տարեկան վճարում են 18.000-180.000 դրամ, ապա առաջարկվող կարգավորմամբ այդ բեռը տարեկան լինելու է 18.000-120.000 դրամ, ընդ որում, էականորեն ընդլայնվում է տարեկան 18.000 դրամ վճարողների շրջանակը: \nԵվ այսպես՝ մինչև 2.400.000 դրամ հաշվարկման բազայի դեպքում վճարելու են 18.000 դրամ.\n2.400.001-ից մինչև 6.000.000 դրամ հաշվարկման բազայի դեպքում՝ 24.000 դրամ.\n6.000.001-ից մինչև 12.000.000 դրամ հաշվարկման բազայի դեպքում՝ 48.000 դրամ.\n12.000.001 դրամ և ավելի հաշվարկման բազայի դեպքում՝ 120.000 դրամ:\nՖիզիկական անձանց համար ևս էական բարելավում է նախատեսվում: Մասնավորապես, օրինակ՝ 100.001-ից մինչև 150.000 դրամ անվանական աշխատավարձ ստացողները վճարելու են ամսական ոչ թե 3000, այլ 2000 դրամ: 200.000-300.000 դրամ ստացողները վճարելու են ամսական ոչ թե 5500, այլ 3000 դրամ: Ամսական 500 դրամով կնվազի նաև 300.001-500.000 դրամ ստացողների վճարելիք գումարը:\nՊապոյանն ասաց, որ անհատ ձեռնարկատերերի կողմից դրական արձագանքներ են ստացվել:   \nՆախագծի համահեղինակը նաև հավելեց, որ այս օրենսդրական նախագծի ընդունման դեպքում չի վտանգվի Զինծառայողների ապահովագրության հիմնադրամի գործունեությունը, այն չի ազդի հիմնադրամի վճարունակության և ֆինանսական կայունության վրա: \n"
}