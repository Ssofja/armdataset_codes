{
    "title": "Պատվաստումների կատարողականը նվազել է |armenpress.am|",
    "text": "armenpress.am: Վերջին տվյալների համաձայն՝ Հայաստանում կորոնավիրուսի դեմ պատվաստվել է 65 հազար 719 մարդ: Այս մասին նշեց ՀՀ ԱՆ հիվանդությունների վերահսկման և կանխարգելման ազգային կենտրոնի գլխավոր տնօրենի տեղակալ, իմունականխարգելման ազգային ծրագրի ղեկավար Գայանե Սահակյանը: Նրանցից 53 հազարը ստացել է առաջին դեղաչափը, ավելի քան 12 հազարը ստացել է երկրորդ դեղաչափը:\n«Փաստորեն, ընդհանուր բնակչության մոտ 2 տոկոսն է պատվաստվել: Դա նշանակում է, որ պատվաստումների հարցով տարածաշրջանում Հայաստանը հետին տեղում է: Սա շատ վատ ցուցանիշ է, եթե այս տեմպերով գնանք, ապա կոլեկտիվ իմունիտետ ձևավորելու, սահմանափակումները հանելու նպատակի իրագործման ժամկետը կերկարաձգվի, տարիներ կտևի»,-ասաց Գայանե Սահակյանը:\nՆերկայում օրական կատարվում է մոտ 1 500 դեղաչափ պատվաստում, իսկ նախկինում կատարվում էր օրական 2 000 դեղաչափ պատվաստում: Դա նշանակում է, որ երկրում պատվաստումների կատարողականը նվազել է: Մասնագետի խոսքով, միգուցե այս պասիվությունը պայմանավորված է երկրում համաճարակային կայուն իրավիճակով: Երբ ամիսներ առաջ կորոնավիրուսով վարակվելու դեպքերն օրական հազարի էին հասնում, այդ ժամանակ քաղաքացիները ահաբեկված շտապում էին պատվաստվելու: Հիմա կորոնավիրուսի վարակի դեպքերի կտրուկ աճ դեռ չկա, սակայն մասնագետները կանխատեսում են առաջիկայում դեպքերի ավելացում՝ հաշվի առնելով, որ վիրուսի վերարտադրողական ցուցանիշն աճել է:\n"
}