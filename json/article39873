{
    "title": "Չսխալվել ամենակարևոր պահին, չանել որևէ անօրինական հրահանգ. հրաժարվե´ք կիրառել վարչական լծակները, նժարին մեր պետությունն է․ վաղվա մեր զղջումը կարող է արժեք չունենալ․ Արմեն Գևորգյանը՝ համայնքապետերին",
    "text": "ՀՀ նախկին փոխվարչապետ, տարածքային կառավարման նախկին նախարար, «Հայաստան» դաշինքի շտաբի պետ Արմեն Գևորգյանը կոչով դիմել է Հայաստանի բոլոր համայնքների ղեկավարներին․\n«Սիրելի համայնքապետեր.\nԴիմում եմ ձեզ, որովհետև վստահ եմ ձեր հայրենասիրության ու պետական գիտակցության վրա։\nԴիմում եմ ձեզ որպես մի մարդ, որը երկար տարիներ աշխատել է Տարածքային կառավարման նախարարի պաշտոնում ու քաջածանոթ է Հայաստանի համայնքների խնդիրներին։ Դիմում եմ ձեզ այն համոզմամբ, որ ձեզնից շատերը գիտեն իմ մոտեցումները արդարության և սկզբունքայնության մասին: Դրանք չեն փոխվել:\nԱյսօր մենք չափազանց կարևոր ընտրության առաջ ենք։ Ես չէի ուզի անել այս արտահայտությունը, բայց այո, մենք այն իրավիճակում ենք, երբ վաղը կարող է իրոք ուշ լինել։ Մեր վաղվա ափսոսանքն ու զղջումը կարող են որևէ արժեք չունենալ, քանի որ այլևս չեն փոխի մեր պատմության հետագա ընթացքը։ Այդ ընթացքը մեր օգտին շրջել կարող ենք միայն հունիսի 20-ի ճիշտ ընտրությամբ, իսկ պարզապես բարի ցանկությունները մեզ ոչնչից չեն ապահովագրելու։ Այս ընտրությունը որքան բարդ, նույնքան էլ պարզ է. ընտրությունը Հայաստանի լինել կամ չլինելու մեջ է, մեր՝ չդադարող ստորացման կամ արժանապատիվ խաղաղության մեջ է։\nԽնդրում եմ՝ դիմանալ և չտրվել գործող իշխանության ճնշումներին։\nԸնդամենը մի քանի օր կարելի է դիմանալ իր վերջին օրերն ապրող իշխանության անօրինական ճնշումներին։ Նրանք ձեզ կսպառնան, կփորձեն սիրաշահել, խաբել, ի՜նչ ասես կանեն, բայց նժարին մեր պետությունն է։ Իմ հորդորն է՝ չանել որևէ անօրինական հրահանգ. հրաժարվե´ք կիրառել վարչական լծակները, չստիպեք մարդկանց՝ քվեարկել իրենց խղճին դեմ, ու դուք ինքներդ նույնպես այդպես չանեք։\nՄենք իրար հետ մեծ աշխատանք ունենք անելու, մեր երկիրը վիրավոր է, մեր ժողովրդին ուզում են ստորացնել։  Եկեք միասի´ն դա թույլ չտանք, եկեք միասին ոտքի կանգնեցնենք մեր\nերկիրը։ Եթե մենք այսօր սխալվենք, եթե այսօր զիջենք, եթե այսօր կոտրվենք, վաղը կարող է ուշ լինել։\nԵկեք միասին շրջենք պարտության էջը։\nԵկեք միասին նոր էջ բացենք մեր պետության և մեր բոլորիս կյանքում։\nԵկեք միասին հաղթենք»։\n"
}