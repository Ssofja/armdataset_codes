{
    "title": "Հայաստան մշտական բնակության տեղափոխվողները կարող են առանց մաքսային վճարների ներմուծել անձնական օգտագործման ապրանքները",
    "text": "Մշտական բնակության համար Հայաստան տեղափոխվող անձինք կարող են օգտվել անձնական օգտագործման ապրանքներն առանց մաքսային վճարների ներմուծելու հնարավորությունից: Այս մասին հայտնում են ՊԵԿ-ից:\nԱրտոնությունը վերաբերում է միայն օգտագործված ապրանքներին, որոնք չպետք է գերազանցեն հետևյալ չափաքանակները.\n\nկենցաղային և անձնական օգտագործման սարքեր` յուրաքանչյուր տեսակից 3 հատ, (օրինակ` սառնարան, հեռուստացույց)\nօգտագործված կահույք` յուրաքանչյուր տեսակից մեկ լրակազմ, (օրինակ ննջասենյակի կահույքի բոլոր բաղկացուցիչները)\nանձնական գործածության իրեր և օգտագործված տնային այլ գույք՝ առանց քանակային սահմանափակումների (օրինակ` հագուստ, սպասք)\nանձնական օգտագործման տրանսպորտային միջոց` օրինակ` ավտոմեքենա, մոտոցիկլետ, և դրանց կցորդներ՝ յուրաքանչյուրից 1-ական:\nԱրտոնությունից օգտվելու համար անհրաժեշտ է նախ ստանալ Հայաստանի Հանրապետություն մշտական բնակության տեղափոխման փաստի ճանաչումը հաստատող փաստաթուղթը` դիմում ներկայացնելով ՀՀ ոստիկանության անձնագրային և վիզաների վարչություն։\n\nԿարևոր է իմանալ.\nՓաստաթղթի համար դիմելու օրվան նախորդող 1825 օր (մոտ 5 տարի) ժամանակահատվածում օտարերկրյա անձն առնվազն 915 օր (մոտ 2.5 տարի) պետք է բացակայած լինի Հայաստանից:\nՓաստաթուղթը ստանալուց հետո անձը կարող է դիմում ներկայացնել մաքսային մարմիններին` ինչպես թղթային, այնպես էլ էլեկտրոնային եղանակով` ուղարկելով ՀՀ պետական եկամուտների կոմիտեի պաշտոնական հասցեին  [email protected]:\n"
}