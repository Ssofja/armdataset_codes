{
    "title": "Մենք հավատարիմ ենք սկզբունքներին․ դա հայկական կողմի գրաված տարածքների վերադարձն է․ Իլհամ Ալիևի հարցազրույցը՝ TACC-ին",
    "text": "Իլհամ Ալիևը հարցազրույց է տվել TACC լրատվական գործակալությանը՝ ղարաբաղյան հակամարտության ու սեպտեմբերի 27-ից մինչ օրս շարունակվող լայնածավալ ռազմական գործողությունների մասին։ Հարցազրույցից մի հատված ներկայացնում ենք ստորև․\n- Տեսնու՞մ եք Մոսկվայում համաձայնեցված հրադադարին վերադառնալու շանս, թե այն արդեն ամբողջովին ձախողվել է։- Մենք հավատարիմ ենք այն պարտավորություններին, որոնք ստանձնում ենք մեր գործընկերների հետ շփումների շրջանակներում։ Ե՛վ սկզբից, և՛ հակամարտության կարգավորման բանակցային գործընթացում մենք միշտ ապավինել ենք միջազգային իրավունքին և հակամարտության խաղաղ կարգավորման մեր պարտավորությանը:Մենք փորձեցինք կատարել այն պարտավորությունները, որոնք ստանձնել է Ադրբեջանը Մոսկվայում կայացած բանակցություններից հետո։ Բայց, ցավոք, Հայաստանը կոպտորեն խախտեց հրադադարի ռեժիմը. 24 ժամ չանցած ՝ քնած Գյանջա քաղաքը հարձակման ենթարկվեց։ Հարվածը միտումնավոր ուղղված էր բնակելի թաղամասերի վրա, և առաջին հարձակումից հետո բազմաթիվ զոհեր և վիրավորներ կային։ Այսինքն՝ Հայաստանը ցուցադրաբար խախտեց հրադադարի ռեժիմը՝ դրանով իսկ անհարգալից վերաբերմունք ցուցաբերելով միջնորդների և նրանց պարտավորությունների նկատմամբ, որոնք ձեռնարկվել էին Մոսկվայում նման երկարատև բանակցություններից հետո:Զինադադարի պայմանների համաձայնեցումից հետո՝ գերիների և մահացածների մարմինների փոխանակման նպատակով, Հայաստանը խախտեց հրադադարի ռեժիմը ռազմի դաշտում։ Բայց, ըստ երևույթին, դա նրանց քիչ էր, և նրանք հարձակվեցին Գյանջա քաղաքի վրա։ Ի միջայլոց, երկու օր առաջ` գիշերը նրանք կրկին արեցին դա։ ԵՒ դա շատ ստոր հանցագործություն է, դա միջազգային ահաբեկչություն է։ Եվ այն փաստը, որ համաշխարհային հանրությունը միաձայն դատապարտել է այս արյունալի հանցագործությունը, հուշում է, որ նրանք այդպես հեշտ չեն խուսափի դրանից։\nԱյն, որ իրավիճակը դեռ թեժ փուլում է, մեր մեղքը չէ: Ես բազմիցս ասել եմ, որ Ադրբեջանը հավատարիմ է կարգավորման այն սկզբունքներին, որոնք մշակվել են երկարաժամկետ բանակցային գործընթացում։ Մենք պատրաստ ենք դադարեցնել ռազմական գործողությունները նույնիսկ վաղը, եթե Հայաստանը կառուցողական պահի իրեն բանակցային ուղու վրա:\nԲայց հայտարարությունները, որոնք մենք լսում ենք Երևանից, լիովին հակասում են ԵԱՀԿ Մինսկի խմբի կողմից մշակված հիմնական սկզբունքներին: Վերջերս Հայաստանի ղեկավարությունը հերթական անգամ հանդես եկավ շատ վտանգավոր հայտարարություններով, որոնք փաստացի մերժում են հիմնական սկզբունքները: Հայաստանի նոր ղեկավարության բոլոր գործողություններն ուղղված էին բանակցային գործընթացի խափանմանը։\nԵս արդեն խոսել եմ նրանց բազմաթիվ հայտարարությունների, սադրիչ գործողությունների և Ադրբեջանի քաղաքացիական բնակչության դեմ հարձակումների մասին։ Ուստի, եթե հայկական կողմը վերջապես գիտակցի, որ ռազմական սադրանքների ուղին նրանց տանում է դեպի աղետ, մենք պատրաստ ենք կրկին դադարեցնել ռազմական գործողությունները և հարցը լուծել բանակցությունների սեղանի շուրջ:\n- Ռուսաստանը դեռ ելնում է զինված ուժերի գծով անհապաղ հանդիպում կազմակերպելու անհրաժեշտությունից՝ հրադադարի ռեժիմի դիտարկման մեխանիզմի շուրջ համաձայնեցման համար։ Ձեր երկիրը համաձա՞յն է նման հանդիպման: Ի՞նչ ձևաչափով և ո՞ր կուսակցությունների մասնակցությամբ: -Այս պարագայում առաջնային է Հայաստանի և Ադրբեջանի ղեկավարության քաղաքական կամքը: Մեր կողմից դա կա։ Այսօր ես մեկ անգամ ևս հաստատում եմ մեր դիրքորոշումը և հաստատում եմ այն, երբ այսօր հայտարարվում է ևս 13 բնակավայրերի ազատագրման մասին, երբ հայկական բանակն էապես ձախողվում է, երբ Ադրբեջանը ռազմադաշտում ցույց է տալիս իր առավելությունը: Բայց, այնուամենայնիվ, չցանկանալով շարունակել արյունահեղությունը և ցանկանալով փրկել մարդկանց կյանքը, մենք պատրաստ ենք այս հարցը լուծել քաղաքական ճանապարհով: Ինչ վերաբերում է ռազմական շփումներին, հիմնական սկզբունքներում այդ կետերը հստակ սահմանված են։ Եւ մենք հավատարիմ ենք սկզբունքներին, որոնց մասին ես ասել եմ։ Կարծում եմ, կրկնվելու կարիք չկա։ Դա հայկական կողմի գրաված տարածքների վերադարձն է, բանակցությունները Լեռնային Ղարաբաղի ապագայի վերաբերյալ, փախստականների և ստիպված տեղահանված անձանց վերադարձը իրենց ծագման վայրեր, այդ թվում՝ Լեռնային Ղարաբաղ, Շուշի: Այս ամենը գրված է հիմնական սկզբունքների մեջ, և հայկական կողմը տարբեր փուլերում համաձայն էր այս ամենի հետ։\nԹարգմանությունը՝ Վաղինակ Ասատրյանի\n"
}