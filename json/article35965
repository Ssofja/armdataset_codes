{
    "title": "Սպանելու հրաման տվողները պետք է կանգնեն դատարանի առաջ. Հրանտ Դինքի ընտանիքը՝ դատարանի որոշման մասին\r\n\r\n |armenpress.am|",
    "text": "armenpress.am:  «Ակոս» շաբաթաթերթի գլխավոր խմբագիր Հրանտ Դինքի ընտանիքի փաստաբանները Դինքի սպանության գործով դատարանի որոշումը անբավարար և ոչ ճիշտ են համարում: Ինչպես տեղեկացնում է թուրքական «Duvar» թերթը, Դինքի ընտանիքի փաստաբանները դատարանի շենքի դիմաց հայտարարել են, որ այդ որոշումը չի բացահայտում սպանության դավադրությունը ՝ իր բոլոր ասպեկտներով:\n«Որոշումը կոնկրետ չի բացահայտում, թե ով է հրաման տվել սպանել: Այս որոշումը լուրջ սխալներից է բաղկացած եւ չի բացահայտում Դինքի սպանությունը նրա բոլոր ասպեկտներով», - հայտարարել են փաստաբանները ՝ հավելելով, որ կբողոքարկեն  վերաքննիչ դատարանում:\n«Հրանտ Դինքի ընկերներ» անունով խումբը նույնպես մամուլի ասուլիս են անցկացրել դատարանի առջև ՝ հայտարարելով, որ իրենց պայքարը արդարության համար չի ավարտվել, քանի որ սպանության դավադրության բոլոր մանրամասները չեն բացահայտվել:\n«Մենք ևս մեկ անգամ ասում ենք ՝ սպանելու հրաման տվողները պետք է կանգնեն դատարանի առջև: Դատարանի այս որոշումը վերջ չդրեց արդարության համար պայքարին, բայց գուցե այն դրվեց մեկ այլ փուլի: Այդ գործը չի ավարտվի մինչև չհայտարարենք, որ ամեն ինչ ավարտված է», - հայտարարել են «Հրանտ Դինքի ընկերներ»-ը:\n«Ակոս»-ի ներկայիս գլխավոր խմբագիր Եդվարդ Դանզիկյանը նույնպես մեկնաբանել է դատարանի որոշումը ՝ հայտարարելով, որ Հրանտ Դինքի սպանության մեխանիզմը մինչև վերջ չի բացահայտվել:\n«Ակոս» շաբաթաթերթի գլխավոր խմբագիր Հրանտ Դինքի սպանության գործով մեղադրանք էր առաջադրված ընդհանուր առմամբ 77 մարդու: Դատարանն առանձնացրել է փախուստի մեջ գտնվող 13 կասկածյալների, այդ թվում՝ ԱՄՆ-ում բնակվող թուրք քարոզիչ Ֆեթուլլահ Գյուլենի գործերը՝ նրանց պաշտպանական ճառերը չտրամադրելու հիմքով: Մարտի 26-ին հրապարակվել է 27 անձի դատավճիռը՝ սպանության, ահաբեկչական խմբավորման անդամակցության, ինչպես նաև փաստաթղթեր կեղծելու և ոչնչացնելու մեղադրանքներով: Ցմահ ազատազրկման է դատապարտվել ոստիկանության երկու նախկին բարձրաստիճան պաշտոնյաներ: Գործով անցնող 33 անձ արդարացվել է:\n"
}