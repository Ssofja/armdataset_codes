{
    "title": "ԱՊՀ-ն քննարկում է COVID-19-ի դեմ պատվաստումների վկայականների փոխադարձ ճանաչման հարցը |armenpress.am|",
    "text": "armenpress.am: ԱՊՀ-ի գործադիր կոմիտեում օգոստոսի 27–ին տեղի է ունեցել Անկախ Պետությունների Համագործակցության անդամ պետությունների միջև կորոնավիրուսային վարակի դեմ բնակչության պատվաստման հավաստագրերի (այլ փաստաթղթերի) փոխադարձ ճանաչման հարցի շուրջ խորհրդակցություն: Այս մասին տեղեկանում ենք ԱՊՀ գործադիր կոմիտեի կայքէջից:\nԽորհրդակցությանը մասնակցել են Հայաստանի, Բելառուսի, Ղազախստանի, Ղրղզստանի, Ռուսաստանի, Տաջիկստանի և Ուզբեկստանի առողջապահության նախարարությունների և շահագրգիռ գերատեսչությունների ներկայացուցիչներ:\nԽորհրդակցության մասնակիցները կիսվել են իրենց պետություններում COVID-19-ի տարածման կանխարգելման միջոցառումների, կորոնավիրուսային վարակի դեմ բնակչության պատվաստումների, սահմանը հատման կանոնների և պետությունների միջև պատվաստման վկայականների փոխադարձ ճանաչման փորձի մասին տեղեկատվությամբ:\nՆախարարությունների և գերատեսչությունների ներկայացուցիչները ընդգծել են պատվաստումների վկայականների փոխադարձ ճանաչման շահագրգռվածությունը՝ միաժամանակ նշելով տվյալ հարցի առավել մանրամասն ուսումնասիրման անհրաժեշտությունը:\n"
}