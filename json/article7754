{
    "title": "Կորոնավիրուսից մահացածի դագաղն արգելվում է բացել հուղարկավորության ցանկացած փուլում |panarmenian.net|",
    "text": "panarmenian.net: Կորոնավիրուսից մահացած մարդու դագաղն արգելվում է բացել տեղափոխման և հուղարկավորության ցանկացած փուլում, մահվան մասին բժշկական վկայականը հանգուցյալի հարազատին տրամադրելուց հետո դիակը հարազատին է հանձնվում փակ դագաղով: Պարետի որոշմամբ սահմանվել է արտակարգ դրության ժամանակահատվածում կորոնավիրուսային վարակի հետևանքով մահացած անձանց դիակների տեղափոխման և հուղարկավորության կանոնները:\nՆշվում է նաև, որ հանգուցյալին անհրաժեշտ է հնարավորինս շուտ հուղարկավորել (48-72 ժամից ոչ ավելի) և խուսափել բազմամարդ հոգեհանգիստներից:\nԸստ որոշման՝ պացիենտի՝ կորոնավիրուսային վարակով պայմանավորված մահվան դեպքում դիակը ծածկվում է սավանով և տեղափոխվում դիակի համար նախատեսված անջրանցիկ պարկ, դաստակին փակցվում է նույնականացման տեղեկություն պարունակող նշան, այնուհետև պարկը պինդ կապվում է սկզբից մինչև վերջ կայծակ ճարմանդի միջոցով այնպես, որ բացառվի դիակից հեղուկի արտահոսքի հնարավորությունը: Դիակի նույնականացման տեղեկությունը փակցվում է նաև դիակի համար նախատեսված պարկի վրա:\nՊարետի որոշման մեջ նշվում է նաև, որ մահացածի իրերն այրելու անհրաժեշտություն չկա, դրանք անհրաժեշտ է զգուշորեն վերցնել պաշտպանիչ ձեռնոցներով, մաքրել և ախտահանել առնվազն 70% էթանոլով կամ այլ ախտահանիչ նյութով, մահացած անձի հագուստն անհրաժեշտ է լվանալ 60−90°C ջերմաստիճանի ջրով և լվացքի փոշիով:\nԱվելի վաղ առողջապահության նախարար Արսեն Թորոսյանը հայտարարել էր, որ Պարետի որոշմամբ չի թույլատրվում նաև բացել կորոնավիրուսց մահացած ՀՀ քաղաքացիների դիերը, որոնք բերվել են արտերկրից։\n"
}