{
    "title": "Իրանը հայտնել է, որ ուկրաինական օդանավը տարեսկզբին սխալմամբ է խոցվել\r\n |azatutyun.am|",
    "text": "azatutyun.am: Իրանի իշխանությունները երեկ տարածել են հաղորդագրություն, որի համաձայն, հակաօդային պաշտպանության ուժերը սխալմամբ են հունվարի 8-ին խոցել Թեհրան-Կիև չվերթն իրականացնող ուկրաինական քաղաքացիական օդանավը:\nԻրանական պատկան մարմինների անցկացրած հետաքննության շնորհիվ պարզվել է, որ հրթիռն արձակած կայանքը նախօրեին տեղափոխել են, սակայն մարտական հաշվարկը նոր կոորդինատները չի գրանցել կայանքի ռադարի համակարգում:\nՈւկրաինական օդանավը խոցվել է երկու հրթիռներով: Ողբերգական սխալի հետևանքով զոհվել են բոլոր ուղևորները և անձնակազմի անդամները՝ 176 մարդ:\nԻրանական կողմը հայտնել է, որ հրթիռային կայանքի տեղակայումը փոխելու և նոր կոորդինատները չգրանցելու արդյունքում ռադարը 107 աստիճանով շեղվել է, և Թեհրանի Իմամ Խոմեյնիի անվան միջազգային օդակայանից բարձրացած ուկրաինական ինքնաթիռը դիտվել է որպես օդակայանին մոտեցող թիրախ: Իրանը ողբերգությունից հետո պաշտոնապես ներողություն է հայցել:\n"
}