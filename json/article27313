{
    "title": "Ադրբեջանի դատարանը ընդդիմադիր առաջնորդ Յաղուբլուի խափանման միջոց կալանքը փոխարինեց տնային կալանքով |azatutyun.am|",
    "text": "azatutyun.am: Միջազգային հանրության ճնշման արդյունքում ադրբեջանական դատարանը փոխեց ընդդիմադիր առաջնորդ Թոֆիգ Յաղուբլուի խափանման միջոց կալանքը՝ փոխարինելով տնային կալանքով:\nԱվելի քան երկու շաբաթ հացադուլի մեջ գտնվող և առողջական ծանր վիճակում հայտնված ընդդիմադիր գործիչը նախօրեին հիվանդանոցից տեղափոխվել է տուն:\nՅաղուբլուն ճաղերի ետևում է արդեն շուրջ կես տարի, անցած շաբաթներին Բաքվի դատարանը նրան ավելի քան չորս տարվա ազատազրկման է դատապարտել` խուլիգանության մեղադրանքով: Իլհամ Ալիևի կոշտ քննադատը, սակայն, մեղադրանքը չի ընդունում, պնդելով, որ իր դեմ քաղաքական հաշվեհարդար է իրականացվում: Ի նշան բողոքի՝ 59-ամյա Յաղուբլուն, ով, ըստ հարազատների, բազմաթիվ առողջական խնդիրներ ունի, ավելի քան երկու շաբաթ է հացադուլ է անում` պահանջելով արդար դատաքննություն:\nԸնդդիմադիր առաջնորդն առաջին անգամը չէ հայտնվում ճաղերի ետևում. 2013 թվականին նա 5 տարվա ազատազրկման էր դատապարտվել` ընդդիմության հանրահավաքներին մասնակցելու համար, ազատ արձակումից կարճ ժամանակ անց` 2019-ին կրկին կալանավորվել էր, այս անգամ` մեկ ամսով, ոստիկանությանը չենթարկվելու համար: Վարչական կալանքից հետո Յաղուբլուն պատմել էր` ինչպես են ուժայիններն իրեն ճնշել, կտտանքների ենթարկել ու ստիպել դադարեցնել ընդդիմադիր գործունեությունը:\n"
}