{
    "title": "ԱԳ փոխնախարարը և ԱՊԼ պաշտոնյան կարևորել են քաղաքական երկխոսության ակտիվացումը",
    "text": "ՀՀ ԱԳ նախարարի տեղակալ Գրիգոր Հովհաննիսյանը փետրվարի 19-ին Կահիրեում հանդիպել է Արաբական պետությունների լիգայի գլխավոր քարտուղարի միջազգային քաղաքական հարցերով օգնական Խալեդ էլ Հաբասի հետ։\nԻնչպես տեղեկացրին ՀՀ արտաքին գործերի նախարարության լրատվության և հանրային դիվանագիտության վարչությունից, Գրիգոր Հովհաննիսյանը ներկայացրել է ՀՀ արտաքին քաղաքականության հիմնական ուղղությունները և մոտեցումները։ «Զրուցակիցները բարձր գնահատեցին Հայաստանի և արաբական երկրների միջև ավանդական բարեկամական հարաբերությունները, ինչպես նաև ներկայումս տեղի ունեցող դրական զարգացումները։ Կողմերը կարևորեցին ՀՀ-ԱՊԼ քաղաքական երկխոսության ակտիվացման անհրաժեշտությունը՝ պարբերաբար քաղաքական խորհրդակցությունների անցկացման միջոցով։ Անդրադարձ կատարվեց միջազգային կառույցների շրջանակներում Հայաստանի և ԱՊԼ-ի միջև համագործակցությանը։\nԶրուցակիցները մտքեր փոխանակեցին միջազգային և տարածաշրջանային օրակարգի մի շարք հարցերի շուրջ»,- նշված է հաղորդագրության մեջ։\n"
}