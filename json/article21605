{
    "title": "«Իմ քայլի» պատգամավորը ՄԻԵԴ աղմկահարույց վճռի հետքերով դիմել է ոստիկանություն |panarmenian.net|",
    "text": "panarmenian.net։ Մարդու իրավունքների եվրոպական դատարանի (ՄԻԵԴ) հրապարակած վճռի հետքերով ՀՀ ԱԺ «Իմ քայլը» խմբակցության պատգամավոր Արուսյակ Ջուլհակյանը հանցագործության մասին հաղորդում է ներկայացրել իրավապահներին։\nՆա իր ֆեյսբուքյան էջում տարածել է «Հետք» պարբերականի 2012 թվականի «Ամերիկահայ Պավել Անդերսոնը ասում է, որ կաշառել է քաղաքապետարանի ու դատարանների ներկայացուցիչներին» վերտառությամբ հրապարակումը, որում նշված են այն անձանց անունները, որոնք խոշոր չափերի կաշառք վերցնելով (ըստ հրապարակման) նպաստել են քաղաքացի Վարդանյանի ունեզրկմանը և հետագայում դատարանում պարտվելուն։\nՀրապարակման մեջ նշված են այն ժամանակ Կադաստրի կոմիտեի նախագահ Երվանդ Զախարյանի, Զախարյանի տեղակալ Կարեն Դավթյանի, Առաջին ատյանի դատավոր Մնացական Մարտիրոսյանի, Վճռաբեկ դատարանի քաղաքացիական պալատի նախագահ Արման Մկրտումյանի, Մարտի 1-ի գործով մեղադրյալ ՀՀ երկրորդ նախագահ Ռոբերտ Քոչարյանի աշխատակազմի ղեկավար Արմեն Գևորգյանի անունները:\n«Հորդորում եմ իրավապահ մարմիններին նշված հրապարակումը ընդունել որպես հրապարակային հաղորդում ենթադրյալ հանցագործության մասին և իրականացնել բազմակողմանի, լրիվ և օբյեկտիվ քննություն նշված փաստական հանգամանքների առչությամբ (եթե դեռ ոչինչ չի արվել այս ուղղությամբ)», - գրել է իշխանական պատգամավորը։\n"
}