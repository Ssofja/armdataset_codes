{
    "title": "Երևանը լայնաժպիտ կանչում ու մեծահոգաբար ընդունում է բոլորիս․ Արմեն Սարգսյանի շնորհավորական ուղերձը Երևանի օրվա առթիվ",
    "text": "Հանրապետության նախագահ Արմեն Սարգսյանը շնորհավորական ուղերձ է հղել Երևանի օրվա առթիվ:\nՈւղերձում մասնավորապես ասված է.\n«Սիրելի՛ երևանցիներ, սիրելի՛ հայրենակիցներ աշխարհի տարբեր կողմերում, Երևանի հարգելի՛ բարեկամներ ու հյուրեր, այսօր ամենայն հայոց մայրաքաղաքի տոնն է՝ Երևանի օրը:\nՄեզնից յուրաքանչյուրն ունի իր Երևանը, որոնք միանում ու դառնում են մեկն ու միակը:\nԵրևանը բոլորինս է, աշխարհի որ կետում էլ գտնվենք:\nԵրևանի պատմամշակութային ժառանգությունը մեր արժեքների անբաժանելի մասն է: Այն պետք է պահպանել ու փոխանցել սերնդեսերունդ՝ որպես հպարտություն, որպես ազգային կենսունակության վկայություն, ոգեշնչման անփոխարինելի աղբյուր:\nԵրևանը կարելի՛ է սիրել և պե՛տք է սիրել նաև նրա հանդեպ հոգատար ու սրտացավ լինելով:\nԵրևանը միայն արտաքուստ է քարի քաղաք: Իրականում այն չափազանց նուրբ է ու զգայուն:\nԵրևանը հիշողություն ունի:\nԵրևանը լայնաժպիտ կանչում ու մեծահոգաբար ընդունում է բոլորիս:\nԵրևանը ներողամիտ է, նույնիսկ նրա հանդեպ, ով նեղացած կամ տխուր է հեռացել՝ մեկ օր, մեկ ժամ, մեկ տարի կամ երեսուն տարի առաջ:\nԵրևանն այսօր ևս մեկ էջ է ավելացնում շուրջ երեքհազարամյա իր պատմությանը: Այդ պատմությունը գրվում է ամեն մեկիս միջոցով՝ մեր աշխատանքի, մեր վերաբերմունքի, արարումի, խոհի միջոցով՝ հայրենիքում կամ նրա սահմաններից դուրս:\nՍիրե՛նք Երևանը, ամեն Աստծո օր մի միտք, մի երազանք, մի գաղափար հղանանք, դրանք գործ ու իրականություն դարձնենք՝ հանուն Երևանի ու երևանցու, հանուն Հայաստանի և համայն հայության:\nՏոնդ շնորհավոր, Երևա՛ն, իմ սե՛ր»:\n"
}