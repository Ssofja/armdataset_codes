{
    "title": "Արցախի նախագահի աշխատակազմի 119 թեժ գծին վերջին շաբաթում ստացվել է 1,261 զանգ",
    "text": "Արցախի Հանրապետության նախագահի աշխատակազմի կողմից գործարկված արագ արձագանքման թեժ գծի 119 հեռախոսահամարին ընթացիկ տարվա մարտի 8-ից մինչև մայիս 7-ն ընկած ժամանակահատվածում գրանցվել է 5,192 զանգ, որից 1,261-ը՝ վերջին շաբաթվա (մայիսի 3-7) ընթացքում: Այս մասին հայտնեցին Արցախի Հանրապետության նախագահի աշխատակազմի տեղեկատվության գլխավոր վարչությունից:\nԹեժ գծի գործարկումից ի վեր կատարվել է 1143 հետզանգ, որն իրականացվում է բացթողնված զանգերին պատասխանելու և բարձրացված հարցերի ճշտման նպատակով:\nԶանգերի հիմնական մասը վերաբերել է վարկային պարտավորությունների կատարմանն ուղղված պետական ֆինանսական աջակցության ծրագրին, բնակարանային ապահովությանը և տեղահանված անձանց այլ խնդիրներին: Նախագահի աշխատակազմի լիազորությունների շրջանակներում իրականացվել են իրազեկման, խորհրդատվության, խնդիրների վերհանման ու արագ արձագանքման գործառույթներ:\nԹեժ գծին հնարավոր է զանգահարել Արցախից՝ 119, իսկ Հայաստանի Հանրապետությունից ու արտերկրից՝ +374-47-119-119 հեռախոսահամարներով: Աշխատանքային ռեժիմն է՝ երկուշաբթիից ուրբաթ՝ ժամը 09:00 - 18:00-ն։\nՆշենք, որ սոցիալական բնույթի հարցերով ցանկալի է զանգահարել ԱՀ աշխատանքի, սոցիալական և միգրացիայի հարցերի նախարարության թեժ գծին՝ 114 կարճ հեռախոսահամարով:\n"
}