{
    "title": "Ասորական համայնքը հայ ժողովրդի կողքին է, հաղթելո’ւ ենք. Ազգայի ժողովի ասորի պատգամավոր\r\n\r\n |armenpress.am|",
    "text": "armenpress.am: ՀՀ Ազգային ժողովի «Իմ քայլը» խմբակցության ազգությամբ ասորի պատգամավոր Արսեն Միխայլովը հայտնեց, որ այս դժվարին պահին, ինչպես և միշտ, ասորական համայնքը հայ ժողովրդի կողքին է:\nԱյս մասին Միխայլովն ասաց խորհրդարանի արտահերթ նիստի ընթացքում:\n«Հայաստանի ասորական համայնքը, առաջին օրվանից, երբ ադրբեջանա-թուրքական ահաբեկչական դաշինքը հարձակվեց Լեռնային Ղարաբաղի վրա, եղել է հայ ժողովրդի կողքին: Ոչ միայն այսօր ենք մենք իրար կողքի, այլև դարերից եկած է այս բարեկամությունը, միասնաբար մենք անցել ենք թուրքական նույն ձեռագրով ցեղասպանություններով: Ամբողջ աշխարհի ասորական հանրությունն իր ձայնն է բարձրացրել ու սատարել է հայ ժողովրդին այս դժվարին օրերին: Մենք միշտ միասնական ենք, միասնական կլինենք ու միշտ հաղթելու ենք»,- ասաց Միխայլովը:\nՊատգամավորը նշեց, որ Հայաստանի և Ռուսաստանի ասորական համայնքների կողմից մոտ 6 հազար դոլար է փոխանցվել արցախցիների ու զինվորների կարիքներին ուղղված հիմնադրամին:\n"
}