{
    "title": "Վոլգոգրադում չեզոքացված ահաբեկիչների համակարգումն իրականացվել է Սիրիայի տարածքից |armenpress.am|",
    "text": "armenpress.am: Ռուսաստանի Դաշնության Վոլգոգրադ քաղաքում կասեցված «Քաթիբա Թաուհիդ վալ-Ջիհադ» միջազգային ահաբեկչական կազմակերպության գործունեության համակարգումը իրականացվել է Սիրիայի տարածքից: Այս մասին հայտնում է Ռուսաստանի Դաշնության անվտանգության դաշնային ծառայությունը:\n«Ռուսաստանի Դաշնության անվտանգության դաշնային ծառայությունը կասեցրել է Վոլգոգրադում  «Քաթիբա Թաուհիդ վալ-Ջիհադ» միջազգային ահաբեկչական կազմակերպության (արգելված է Ռուսաստանում-խմբ) միջտարածաշրջանային բջջի գործունեությունը: Ահաբեկչական կազմակերպության անդամները Կենտրոնական Ասիայի տարածաշրջանի երկրներից են, ովքեր ծրագրավորում էին դիվերսիոն-ահաբեկչական գործողություններ Վոլգոգրադ քաղաքում: Ահաբեկչական գործունեության համակարգումն իրականացվել է Սիրիայի տարածքից»,- նշված է հաղորդագրության մեջ:\n Ռուսաստանի Դաշնության անվտանգության դաշնային ծառայությունը հայտնում է, որ նրանց թիրախային օբյեկտներն են հանդիսացել իշխանության մարմինների շենքերը, զինծառայողների բնակության վայրերը եւ պայթյունավտանգ ձեռնարկությունները:\nՌուսաստանի ԱԴԾ-ի կողմից հարուցված քրեական գործի շրջանակներում Ռուսաստանի քրեական օրենսգրքի 30-րդ հոդվածի 1-ին մասով, 205-րդ հոդվածի 2-րդ մասով միջոցներ են ձեռնարկվել տարածաշրջանում ահաբեկչական գործողություններ թույլ չտալու համար:\n«Ձերբակալության ժամանակ պարագլուխը եւ նրա հանցակիցը, ովքեր փորձել են ահաբեկչության միջոցները դուրս բերել Վոլգոգրադում նախապես սարքավորված թաքստոցից, զինված դիմադրություն են ցույց տվել Ռուսաստանի անվտանգության դաշնային ծառայության աշխատակիցներին եւ արդյունքում չեզոքացվել:\nՔննչական գործողությունների ընթացքում դեպքի վայրում և արմատական իսլամիստների բնակության հասցեներում հայտնաբերվել և առգրավվել են հրազեն, ռազմամթերք, քիմիական բաղադրիչներ, կրոնական բնույթի գրականություն, ինչպես նաև Վոլգոգրադի քարտեզ, որում նշված է  նախատեսված դիվերսիոն-ահաբեկչական գործողությունների իրականացման վայրերը: \nՄիաժամանակ Մոսկվա, Սանկտ Պետերբուրգ, Ուֆա, Մայկոպ եւ Վոլգոգրադ քաղաքներում ձերբակալվել են միջտարածաշրջանային բջիջի այլ մասնակիցներ, որոնց նկատմամբ դատավարական որոշումներ են ընդունվում: Անհետաձգելի քննչական գործողությունների եւ օպերատիվ-հետախուզական միջոցառումների համալիրի անցկացումը շարունակվում է»,- նշված է հաղորդագրության մեջ:\nՌուսական լրատվամիջոցները հայտնում են, որ իսլամիստները ծրագրում էին պայթեցնել «Մայր Հայրենիք» հուշարձանը:\n"
}