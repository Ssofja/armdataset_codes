{
    "title": "«Պետք է համոզենք մեր դաշնակիցներին, որ ուժեղ Հայաստանը նաև նրանց օգտին է». քաղուժերը ներկայացնում են իրենց լուծումները |hetq.am|",
    "text": "hetq.am: «Հոդված 3» ակումբում այսօր՝ հունիսի 7-ին, տեղի ունեցած քննարկման ժամանակ ընտրապայքարին մասնակցող քաղաքական ուժերը ներկայացրին՝ ինչ լուծումներ են առաջարկում սահմանային ճգնաժամի կարգավորման ու Հայաստանի անվտանգային համակարգի վերակառուցման ուղղությամբ:\n Հիշեցնենք, որ ընտրություններին մասնակցում են 22 կուսակցություն և 4 դաշինք:\n«Հայ ազգային կոնգրես» կուսակցություն անդամ Արման Մուսինյանը կարծում է, որ նոր ձևավորվող իշխանությունն առաջին հերթին պետք է ապահովի պետության լիարժեք կառավարելիությունը:\n«Նիկոլ Փաշինյանի իշխանությունը կազմալուծել է պետական գրեթե բոլոր համակարգերը: Երկրորդը՝ պետք է ակտիվ քաղաքական, դիվանագիտական շփումների մեջ մտնենք այն երկրների հետ, որոնք տարածաշրջանում գործոն են, նախևառաջ՝ ամենամեծ ազդեցությունն ունեցող և մեր ռազմավարական դաշնակից Ռուսաստանի հետ»,- ասաց նա:\nԸստ Մուսինյանի՝ հայ-ռուսական հարաբերություններում վեջին երկու տասնամյակում խնդիրը եղել է այն, որ Հայաստանի իշխանությունները փորձել են մանր խորամանկություններ դրսևորել, և այդ հարաբերություններում կորզել ինչպես անձնական, այնպես էլ՝ խնդիրները ձգելու քաղաքականություն:\n«Ռազմավարական դաշնակցի հետ պետք է լինել հնարավորինս անկեղծ, վստահ եմ, որ այդ հենքի վրա՝ հայ-ռուսական հարաբերությունները կունենան շատ լավ հեռանկար և լուրջ դեր են խաղալու Հայաստանի անվտանգության համակարգի վերակայացման և անվտանգության մակարդակի էական բարձրացման համար: Պարտված ղեկավարը չի կարող բանակցել որևէ բան»,- հայտնեց ՀԱԿ անդամը:\nՆա համոզված է՝ հրդեհը մարելու առաջին քայլը պետք է լինի այն, որ Նիկոլ Փաշինյանը հունիսի 20-ից հետո երկրում իշխանություն չլինի:\n«Պետք է անել նաև այնպես, որ Հայաստանում ձևավորվի իշխանություն, որն իր քաղաքական, անվտանգային, դիվանագիտական մոտեցումները կառուցում է ոչ թե երազանքների, պատրանքների, սին հավատամքների վրա, այլ ելնում է բացառապես ստեղծված քաղաքական իրողություններից և այդ իրողությունների շրջանակում մաքսիմալն անելու հնարավորությունից: Հիմա որևէ ուժ, որը կասի, թե ինքն ունի պատրաստի դեղամիջոց Հայաստանի անվտանգային խնդիրները լուծելու համար, կարծում եմ՝ ազնիվ չի գտնվի: Մինչև ամբողջ տեղեկատվությունը, Հայաստանի ունեցած ռեսուրսները, հնարավորությունները, միջազգային պայմանավորվածությունները ի մի չբերվեն, որևէ իրատես մարդ այսօր չի կարող պատրաստի դեղամիջոց ներկայացնել անվտանգային խնդիրների համար»,- հայտնեց Մուսինյանը:\n«Հանրապետություն» կուսակցության կարգախոսն է՝ «Անվտանգություն և աշխատատեղ»: Այս մասին տեղեկացրեց կուսակցության անդամ Անահիտ Ադամյանը:\n«Կարծում եմ՝ կարգախոսի կարևորումն ինքնին ցույց է տալիս, թե ինչ դեր է տալիս «Հանրապետություն» կուսակցությունը անվտանգության խնդիրներին: Հայաստանի անվտանգությունը իշխանությունը կառուցում է ՀԱՊԿ-ի հետ հարաբերությունների վրա, իսկ ՀԱՊԿ-ն, ըստ էության, դրան պատասխանում է զորավարժություններ անցկացնելով, թմրանյութերի, էլ չգիտեմ՝ ինչի թեմայով: Դա մի պատասխան է, որը նշանակում է՝ ՀԱՊԿ-ը ոչինչ չունի անելու: Ելնելով հենց այդ խնդիրներից՝ «Հանրապետություն» կուսակցությունը գտնում է, որ Հայաստանի անվտանգության ապահովման միջոցը միջազգային կառույցների հետ համագործակցելն է»,- հայտնեց կուսակցության անդամը:\nԸստ նրա՝ իրենք անհրաժեշտ են համարում ստեղծված իրավիճակից դուրս գալու համար դիմել ՄԱԿ-ի Անվտանգության խորհրդին, որին դիմելու առաջին փորձը 1992 թվականի մայիսի 9-ին նախաձեռնել է Լևոն Տեր-Պետրոսյանը:\n«Կարծում եմ, որ ստանալով ՄԱԿ-ի Անվտանգության խորհրդի՝ տարածաշրջանում անվտանգության ապահովման երաշխիքները, մենք կկարողանանք ստեղծել անվտանգային միջավայր և ժամանակը, որի օգտագործումով կկարողանանք նաև լուծել բանակի վերազինման, իսկ ամենակարևորը՝ տնտեսության վերականգնման խնդիրը: Մենք կարևորում ենք անվտանգությունը, աշխատատեղերի ստեղծումը և կարծում ենք, որ ՀՀ բոլոր քաղաքացիներն իրավունք ունեն լինել անվտանգության սպառող, և մեր կուսակցությունն, իշխանության գալու դեպքում, հնարավորություն ունի ապահովել դա՝ ելնելով իր ծրագրային դրույթներից: Կարծում եմ՝ Ռուսաստանը, ելնելով այսօր իր տնտեսական վիճակից, Հայաստանի տնտեսության վերականգնմանը կամ բանակի վերազինմանը պարզապես ի վիճակի չէ»,- ասաց նա:\nԱնահիտ Ադամյանի խոսքով՝ այօր մենք պետք է կարողանայինք Սյունիքում տեղակայել մինչև 100 000 դոլար արժողությամբ ԱԹՍ-ներ, որը կկարողանար կասեցնել ադրբեջանցիների մուտքը Սյունիք. «Եթե նոյեմբերի 9-ի հայտարարությունը լիներ ոչ թե եռակողմ, այլ հնգակողմ, այսօր չէինք ունենա այդ վիճակը: Փաստացի այդ հայտարարությունը քառակողմ է. ակնհայտ է Թուրքիայի ներկայությունը»:\nՄուսինյանն էլ հիշեցրեց, որ Տեր-Պետրոսյանը բազմիցս նշել է՝ Ղարաբաղի հարցի բանալին գտնվում է Մոսկվայում:\n«Բաբաջանյան-Շիրինյան ժողովրդավարների դաշինք»-ի ներկայացուցիչն էլ նշեց, որ 1998 թվականից հետո մաս-մաս օտարվում էին այն բոլոր հաղթաթղթերը, որ Հայաստանն ուներ Արցախյան պատերազմի արդյունքում: 1998-ից հետո Արցախի մանդատը որպես հակամարտության կողմ դադարեցվեց:\nՇարունակությունը՝ hetq.am-ում\n"
}