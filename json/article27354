{
    "title": "Մարտի մեկի գործով դատական նիստն այսօր հետաձգվեց |lragir.am|",
    "text": "lragir.am: Մարտի մեկի գործով դատական նիստն այսօր հետաձգվեց, քանի որ գործով մեղադրյալ Յուրի Խաչատուրովի փաստաբանը չէր ներկայացել նիստին։ Հաջորդ դատական նիստը նշանակվեց սեպտեմբերի 8-ին։ Մեղադրող կողմը պնդում է, որ դատավարությունն արհեստականորեն ձգձգվում է։\nՅուրի Խաչատուրովն առաջարկեց հետաձգել դատական նիստը՝ նշելով, որ տեղյակ չէ, թե ինչու է բացակայում իր փաստաբան Միհրան Պողոսյանը։ Մեղադրող դատախազ Գևորգ Բաղադասարյանը հայտարարեց, որ Միհրան Պողոսյանի բացակայություն անհարգելի է։\n«Ինձ համար գոնե ակնհայտ է, որ սա դատական նիստը ձգձգելուն ուղղված վարքագծի շարունակություն է։ Ոչ մի հանկարծակի խնդիր էլ չի առաջացել, սա պլանավորված վարքագիծ է»,- ասաց դատախազը։\nԱրմեն Գևրոգյանն էլ հայտարարեց, որ իր պաշտպան Էրիկ Ալեքսանյանը արձակուրդ է գնում։\n«Ամեն ոք Սահմանադրությամբ իրեն տրված իրավունքով կայացնում է իր որոշումը։ Այս դահլիճում նստած ամեն ոք իրավունք ունի արձակուրդ գնալու կամ չգնալու։ Ի՞նչ  է նշանակում՝ միտումնավոր են գնում»,- ասաց Գևորգյանը։\nՏուժողների իրավահաջորդների ներկայացուցիչ Սեդա Սաֆարյանը հայտարարեց, որ պաշտպանական կողմը կուլիսներում նախաձեռնում է նիստերը հետաձգելու գործողություններ, ինչի հետևանքով պարբերաբար նմանօրինակ դեպքեր են արձանագրվելու։\n«Եվ ես կարծում եմ՝ աննպատակ չեն այս հետաձգումները, այս հետաձգումների արդյունքները մենք հետո առիթ կունենանք տեսնելու։ Եվ կտեսնենք, որ այս հետաձգումները կապված են նաև որոշակի նշանակումների, որոշակի փոփոխությունների ու հանգամանքների հետ»,- ասաց Սեդա Սաֆարյանը։\nԸստ նրա՝ այս տեմպերով դեռ մեկ տարի էլ դատական նիստերը կհետաձգվեն, և գործի ըստ էության քննություն չի լինի։\nՌոբերտ Քոչարյանի պաշտպան արամ Վարդևանյանը լրագրողներին ասաց, որ հենց պաշտպանական կողմն է արձակուրդի ցանկություն ներկայացնում, ըմբոստություն է նկատվում։\n«Բայց երբ մենք ունեինք իրավիճակ, որ նույն դեկտեմբեր ամսին 4 դատական նիստ չունեցանք, որևէ մտահոգություն դա ոչ մեկի մոտ չէր առաջացնում»,- նշեց նա։\n"
}