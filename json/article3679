{
    "title": "Նախագիծը ոչ միայն կրճատել են, այլև անգրագետավարի փնթիացրել․ Դանիել Իոաննիսյանը՝ ԱԺ նիստին քննարկվող նախագծերի մասին",
    "text": "Դանիել Իոաննիսյանը ֆեյսբուքյան իր էջում գրում է.\n«ԱԺ-ում այսօր քննարկվելիք ընտրական հանցագործությունների փաթեթով քրեականացվում է՝\n1. Ընտրական տեղամասում բռնություն գործադրելը կամ դրա սպառնալիքը,\n2. Աշխատողին (պետական կամ մասնավոր) պարտադրելը, որ մասնակցի որևէ հանրահավաքի, ինչպես նաև հանրահավաքին մասնակցելու համար փող տալը,\n3. Բարձրաստիճան պաշտոնյայի կամ թեկնածույի կողմից օտարերկրյա քաղաքացիության փաստը թաքցնելը,\n4. Չնույնականացվող աղբյուրներով թեկնածուներին վարկաբեկող սուտ հրապարակելը:\nՆախագծով նաև մի շարք հոդվածներով փոխվում են պատժաչափերը, որոշ հոդվածների դիսպոզիցիան փոխվում է՝ առավել հստակության համար:\nԶավեշտալին այն է, նախագծի ֆորմալ հեղինակը որևէ աղերս չունի դրա ոչ կազմման, ոչ էլ անգամ բովանդակության գեներացիայի հետ: Նշվածներից 1-ին, 3-րդ ու 4-րդ հոդվածների մտքի հեղինակը ես եմ, 2-րդինը՝ Վարդինեն (բնականաբար, բոլորը Համազասպի և այլոց հետ քննարկումներով): Դրանց իրավական ձևակերպումն էլ տվել են Հասմիկը, Վարդինեն, այլ մարդիկ ու ձեր խոնարհ ծառան:\nԲայց մեր ու Համազասպի կազմած նախագիծը ոչ միայն կրճատել են (հանելով քարոզարշավի ֆինանսավորման կարգի խախտման բոլոր հոդվածները), այլև անգրագետավարի փնթիացրել: Մասնավորապես, փաթեթից կորցրել են քրեական դատավարության օրենսգրքի նախագիծը, որով վերևում նշվածներից 4-րդ հոդվածով նախատեսված արարքը մասնավոր մեղադրանքի հոդված էր դառնում:\nԱնվճար լեկցիա կկարդամ «Իմ քայլի» որոշ ներկայացուցիչներին, թե ինչու որևէ մեկի մասին սուտ տեղեկություն հրապարակելը տեխնիկապես ու բովանդակապես չի կարող լինել հանրային մեղադրանքի հոդված: Ի տարբերություն շատ տաղանդավոր պատգամավորների, ես այդ հարցը ամիսներ շարունակ ուսումնասիրել և քննարկել եմ իրավապահների հետ:\nՀ.Գ. Այո, կասկածի տակ եմ դնում մեծն ռեֆորմատոր ու ժողովրդավարության մերօրյա լավագույն մասնագետ Վահագն Հովակիմյանի կոմպիտենտությունը ու վերահաստատում եմ «Իմ քայլի»՝ նույնսիկ գրած-պատրաստ ռեֆորմները տապալելու բացառիկ կարողությունը»։\n"
}