{
    "title": "Նիկոլ Փաշինյանը կորցնում է իր հենարանները՝  երկրի նախագահ, բանակ, եկեղեցի, հույս ունեմ՝ հերթը կհասնի Ոստիկանությանը և ԱԱԾ-ին. Վազգեն Մանուկյան |tert.am|",
    "text": "tert.am: Վարչապետ Նիկոլ Փաշինյանը կամաց-կամաց կորցնում է իր հենարանները, և ես հույս ունեմ՝ մոտակա ժամանակահատվածում ԱԱԾ-ն և Ոստիկանությունը ևս կմիանան շարժմանը և երես կթեքեն նրանից: Այս մասին  Բաղրամյան պողոտայում իրականացվող ակցիայի ժամանակ ասաց «Հայրենիքի փրկության շարժման» վարչապետի թեկնածու Վազգեն Մանուկյանը:\n«Փաշինյանը կորցնում է հենարաններ՝ եկեղեցի, բանակ, նախագահը իր հետ չէ, և հույս ունեմ՝ հերթը կհասնի Ոստիկանությանը և ԱԱԾ-ին: Ցանկացած երկրում, երբ իշխանություն է փոխվում, երբեք չի լինում, որ 100%-ը կողմ է լինում իշխանափոխությանը: Հայաստանում 80 %-ն առնվազն դեմ է իշխանությանը, և մի զգալի մասը նաև պահանջում է նրա հրաժարականը»,- ասաց Վազգեն Մանուկյանը:\nՆա նաև անդրադարձ կատարեց ԶՈՒ գլխավոր շտաբի պետ Օնիկ Գասպարյանի հրաժարականի հարցին, որը, ըստ Մանուկյանի, անօրինական է:«Նիկոլ Փաշինյանն անօրինական ձևով ուզում է հանել Օնիկ Գասպարյանին, ինչը հակասում է Սահմանադրությանը և օրենքներին, իսկ դա իրավիճակի սրում է, և առհասարակ Փաշինյանը միշտ իրավիճակը սրում է»,- մեկնաբանեց Վազգեն Մանուկյանը:\nՆա նաև մեկնաբանեց այսօրվա ԱԺ-ի արտահերթ նիստը, որը տեղի չունեցավ, այն  նախաձեռնել էին «Բարգավաճ Հայաստան», «Լուսավոր Հայաստան» խմբակցությունները:\n«Արհեստական կերպով քվորում չեն ապահովել, և նիստը տեղի չի ունեցել, եթե ժողովրդի ճնշումը մեծ լինի, նրանք ստիպված կլինեն արձագանքել»,- մեկնաբանեց նա:\nՎազգեն Մանուկյանը տեղեկացրեց, որ եթե չիրագործվի առաջին նախագիծը, կլինի 2-րդը, որը պետք է իրականացնի ժողովուրդը:\n«Ես կարծում եմ՝ մեր առաջին նախագիծն իրեն արդարացնում է, գրեթե չի մնացել գոնե մեկ ինստիտուտ, որը չպահանջի Նիկոլ Փաշինյանի հրաժարականը, այսինքն` նա կորցնում է իր հենարանները: Երկրորդ նախագիծը ոչ թե մենք ենք իրականացնելու, այլ ժողովուրդը, քանի որ բախում է տեղի ունենալու, անհամաձայնությունների շղթա»,- ասաց Վազգեն Մանուկյանը:\n"
}