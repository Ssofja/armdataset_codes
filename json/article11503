{
    "title": "Հանդիպումներ եմ ունեցել նաև այլ քաղաքական ուժերի ղեկավարների հետ․ Արայիկ Հարությունյանը՝ ընտրությունների օրը ՔՊ գրասենյակում գտնվելու մասին |armenpress.am|",
    "text": "armenpress.am: Արցախի Հանրապետության նախագահ Արայիկ Հարությունյանը, ինչպես և առավոտյան հայտնել էր, այսօր ելույթ է ունեցել Ստեփանակերտի Վերածննդի հրապարակում և ի թիվս այլ հարցերի՝ խոսել է նաև ՀՀ և ԱՀ հարաբերությունների մասին:\n«Ամենայն պատասխանատվությամբ հայտարարում եմ, որ եղել եմ ոչ միայն «Քաղաքացիական պայմանագիր» կուսակցության գրասենյակում, այլև հանդիպումներ եմ ունեցել այլ քաղաքական ուժերի ղեկավարներ  Գագիկ Ծառուկյանի, Հրանտ Բագրատյանի, Արամ Սարգսյանի, Էդմոն Մարուքյանի, Սամվել Բաբայանի և այլոց հետ: Ընդ որում՝ ես պահպանել եմ չեզոքություն: Պարզապես միայն «Քաղաքացիական պայմանագիր» կուսակցության գրասենյակում են լրագրողներն ինձ հանդիպել», - իր խոսքում ասել է նա:\nՆախագահը ներողություն է հայցել Արցախի ժողովրդից իր կողմից թույլ տված սխալների ու բացթողումների համար:\nՆաև  շնորհակալություն է հայտնեց բոլորին, ովքեր պատերազմի ընթացքում անգամ ամենափոքր ներդրումն են ունեցել հայրենիքի պաշտպանության սուրբ գործում:\n«Շնորհակալ ենք և խոնարհվում ենք մեր բոլոր նահատակների ու նրանց հարազատների առջև: Հատուկ շնորհակալություն եմ հայտնում  ՌԴ նախագահին, խաղաղապահ ուժերին՝ ղեկավար Մուրադովի գլխավորությամբ, որոնք այսօր պահպանում են մեր անդորրը», - նշել է Արայիկ Հարությունյանը\nԵլույթի ավարտից հետո երկրի ղեկավարի առաջարկով  հանրահավաքի մասնակիցները քայլերթով շարժվել են  դեպի եղբայրական գերեզմանոց՝ հարգանքի տուրք մատուցելու բոլոր զոհվածների հիշատակին:\nԵրեկ տեղի է ունեցել  հանրահավաք՝ նախագահի հրաժարականի պահանջով , որը  շարունակվել է նաև այսօր։\n"
}