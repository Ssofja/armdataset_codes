{
    "title": "Վլադիմիր Վարդանյանը հանդիպել է Լիտվայի արդարադատության նախարարի գլխավորած պատվիրակության հետ",
    "text": "ՀՀ ԱԺ պետական-իրավական հարցերի մշտական հանձնաժողովի նախագահ Վլադիմիր Վարդանյանը նոյեմբերի 26-ին հանդիպել է Լիտվայի արդարադատության նախարար Էլվինաս Յանկեւիչիուսի գլխավորած պատվիրակության հետ:\nՈղջունելով հյուրերին՝ Վլադիմիր Վարդանյանը նշել է, որ Լիտվան Եվրոպական միությունում Հայաստանի համար կարեւոր գործընկերներից է: Հանձնաժողովի նախագահը կարեւորել է երկու երկրների միջեւ համագործակցության զարգացումը՝ մասնավորապես մարդու իրավունքների պաշտպանության, իրավունքի գերակայության եւ ժողովրդավարության ուղղություններով:\nԼիտվայի արդարադատության նախարար Էլվինաս Յանկեւիչիուսը եւս կարեւորել է վերոնշյալ ուղղություններով փոխգործակցությունը:\nՎլադիմիր Վարդանյանը խոսել է Հայաստանում կայացած Թավշյա հեղափոխությունից հետո տեղի ունեցող բարեփոխումների, հատկապես դատաիրավական ոլորտում նախատեսվող փոփոխությունների մասին՝ կարեւորելով համակարգի հանդեպ հանրության վստահության մակարդակի բարձրացումը: Նա անդրադարձել է նաեւ հանձնաժողովի առաջնահերթություններին, ներկայացրել առաջիկա անելիքները:\nԸստ հանձնաժողովի նախագահի՝ առաջիկայում նախատեսվում է նաեւ ընտրական օրենսդրության բարեփոխումների փաթեթի մշակման եւ ընդունման գործընթաց:\nՀանդիպմանը ներկա է եղել նաեւ Հայաստանում Լիտվայի արտակարգ եւ լիազոր դեսպան Ինգա Ստանիտե-Տոլոչկիենեն:\n"
}