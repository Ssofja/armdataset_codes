{
    "title": "2021-ի պետ. բյուջեի ֆինանսասավորումը հիմնականում ուղղվելու է սոցիալական ոլորտին. գումարվել է Արցախի ԱԺ հերթական նիստը",
    "text": "Նախքան նիստի օրակարգային հարցերին անցնելը,Ազգային ժողովի նախագահ Արթուր Թովմասյանը հայտարարել է , որ Ազգային ժողովի «Միասնական հայրենիք»խմբակցությունը ունի նոր ղեկավար՝ Գագիկ Բաղունցը:\nԱյս մասին տեղեկացնում է Արցախի Հանրապետության Ազգային ժողովի  լրատվության և հանրության հետ կապերի բաժինը:\n«Արցախի Հանրապետության 2021թ. պետական բյուջեի մասին» օրենքի նախագիծը ներկայացնելով,  ֆինանսների նախարար Գրիգորի Մարտիրոսյանն անդրադարձել է ընթացիկ տարվա մակրոտնտեսական ցուցանիշներին և առանձնացրել գալիք տարում պլանավորված ոլորտային ծախսերը: Խոսելով ԱԺ խմբակցությունների և առանձին պատգամավորների կողմից բյուջեի նախագծի վերաբերյալ արված առաջարկությունների մասին՝ ֆինանսների նախարարը նշել է, որ նախագծի նախնական քննարկումների արդյունքում կառավարությանը գրավոր ներկայացվել է շուրջ  24 առաջարկություն՝ գրեթե 1մլրդ 50մլն  դրամ գումարային ծավալով:\nՆախագծի ներկայացումից հետո պատգամավորները ֆինանսների նախարարին առաջադրել են վարկերի սպասարկման համար կառավարության  կողմից ֆինանսավորման, էլեկտրաէներգիայի, գազամատակարարման փոխհատուցման  սահմանաչափերի վերանայման, տեղահանված բնակիչների բնակվարձի փոխհատուցմանը,բնակֆոնդի դեֆիցիտին և  այլ թեմաների վերաբերյալ հարցեր: Պետնախարար- ֆինանսների նախարար Գրիգորի Մարտիրոսյանը հավելել է, որ 2021թ պետական բյուջեի ֆինանսասավորումը հիմնականում ուղղվելու է սոցիալական ոլորտին:\nԱԺ ֆինանասաբյուջետային և տնտեսական կառավարման հարցերի հանձնաժողովի նախագահ Արթուր Հարությունյանը ներկայացրել է  Հաշվեքննիչ պալատի նախագահի թեկնածուի՝ Վահրամ Բորիսի Բաղդասարյանի կենսագրական և աշխատանքային գործունեությունը, ինչպես նաև գլխադասային հանձնաժողովի դրական եզրակացությունը առաջադրված թեկնածուի օգտին:\nՊատգամավորական հարցերի և մտքերի փոխանակությունից հետո խորհրդարանն անցել է փակ գաղտնի քվեարկության: Այնուհետև ԱԺ հաշվիչ հանձնախմբի նախագահ Էդուարդ Աղաբեկյանը ներկայացրել է  ձայների 22 կողմ, 9 դեմ հարաբերակցությամբ քվեարկության արդյունքները, ըստ որի Վահրամ Բաղդասարյանը ընտրվել է Հաշվեքննիչ պալատի նախագահ՝ 6 տարի լիազորությունների ժամկետով:\n"
}