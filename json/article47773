{
    "title": "Ազգային ոչ մի խնդիր չկա. թորիացիները ծեծկռտուքի մասին |aliq.ge|",
    "text": "aliq.ge: «Խնդիրը մեր արտերը արածացնելն էր. ոչ մի ազգային խնդիր չկա», — այսպես են մեկնաբանում Ջավախքի Թորիա գյուղի բնակիչները օգոստոսի 23-ին տեղի ունեցած միջադեպը:\nԹորիա գյուղի 30-ամյա բնակիչը պատմում է տեղի ունեցածը՝ նշելով, որ խնդիրը այս տարի խոտի պակասն է:\n«Հողերից, որտեղ մենք հունձ էինք անում, երեք տարուց ավել է, ինչ Թորիա գյուղի բնակիչները օգտվում են: Դա մեր հիմնական հնձի արտն է: Եվ ամեն տարի էլ էս սեզոնին Գարդաբանիից կամ այլ շրջանից ոչխարի հոտ են բերում մեր տարածքում արածացնելու, դե բնականաբար արտերը հնձելուց հետո», — պատմում է Թորիայի բնակիչը:\nԹորիացիների խոսքով՝ այս տարի ոչխարի հոտը քշել են չհնձած արտի մեջ, և ինչպես  նախկինում պատմել էին, հունձ անողները երեխաներին (15 տարեկան) ուղարկել էին զգուշացնելու, որ հոտը հանեն արտից: Հովիվներից մեկը հարվածել է երեխաներին, ինչից հետո խնդրին խառնվել է երեխաներից մեկի հայրը: Քաշքշուկը վերածվել է ծեծկռտուքի:\n«Ով էլ լիներ, այդպես էր լինելու», — ասում են թորիացիները, — «այստեղ ազգության խնդիր չկա, թե նա ադրբեջանցի կամ այլ ազգի է, իսկ ես հայ: Դա կարող էր լիներ մեր հարևան գյուղացին կամ էլ այլ տարածքից: Մեր կռիվը արտի համար է եղել, որ սպասեն հնձենք և նոր արածացնեն: Ախր, այս տարի խոտն էլ քիչ է, իսկ գյուղացին դրանով է ապրում»:\nՆշենք նաև, որ Վրաստանի եւ Հայաստանի որոշ լրատվամիջոցներ, անդրադառնալով Թորիա գյուղի մոտ տեղի ունեցած ծեծկռտուքին, տեղեկություն են տարածել, թե «ադրբեջանցիները ծեծել են հայերին» և որ վեճը եղել է ազգային հողի վրա:\n"
}