{
    "title": "Վլադիմիր Պուտինն անձամբ է զբաղվում հայ գերիների վերադարձի հարցով. Կոպիրկին\r\n |shantnews.am|",
    "text": "shantnews.am: Հայ ռազմագերիների հարցը առաջնայիններից մեկն է այն խնդիրների համալիրում, որոնք լուծվում են նոյեմբերի 9-ի եռակողմ հայտարարության իրագործման շրջանակներում։ Այս մասին լրագրողների հետ զրույցում հայտնել է Հայաստանում ՌԴ արտակարգ և լիազոր դեսպան Սերգեյ Կոպիրկինը, հաղորդում է Sputnik-ը։«Ես չեմ չափազանցնում, երբ ասում եմ, որ սա իսկապես առաջնային հարցերից մեկն է, որով զբաղվում են անձամբ մեր նախագահը, մեր արտգործնախարարը և պաշտպանության նախարարը»,- ասել է Կոպիրկինը։\nՌԴ դեսպանը նշել է, որ հարցը չի լուծվում այնքան արագ, որքան ցանկալի կլիներ, սակայն այդ ուղղությամբ գործադրվում են առավելագույն ջանքերը։ Կոպիրկինը նաև վստահություն է հայտնել, որ խնդիրն, ի վերջո, կլուծվի։\nԲաքուն պաշտոնապես հաստատել է 57 հայ ռազմագերիների մասին տեղեկատվությունը, մինչդեռ հայկական կողմը հայտնում է Ադրբեջանում գերի պահվող ավելի քան 120 ռազմագերիների և քաղաքացիական անձանց մասին։\n"
}