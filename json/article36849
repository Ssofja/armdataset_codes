{
    "title": "Կորոնավիրուսի տարածման զուգահեռ ավելանում են նաև կիբերանվտանգության սպառնալիքները |hetq.am|",
    "text": "hetq.am: Օգտվելով նրանից, որ COVID-19-ը գրեթե մեկ ամսով մեկուսացրել է աշխարհը, կիբերհանցագործները սկսեցին օգտագործել համացանցը՝ մարդկանց և ընկերություններին խաբելու և շանտաժի ենթարկելու համար։\nԱվստրալիայի սպառողների մրցակցության և իրավունքների պաշտպանության կոմիտեն (ACCC) հաղորդել է, որ իրենց Scamwatch ծառայությունը տարվա սկզբից գրանցել է շուրջ 100 խարդախություն՝ կապված կորոնավիրուսի հետ։ Կոմիտեն ակնկալում է, որ դրանց թիվը դեռ ավելանալու է։\n«Խարդախները ներկայանում են որպես այնպիսի պաշտոնական կազմակերպություններ, ինչպիսիք են Առողջապահության համաշխարհային կազմակերպությունը և Առողջապահության նախարարությունը, բացառություն չեն նաև զբոսաշրջային գործակալությունները, հեռահաղորդակցության ընկերությունները»,– մարտի 20-ին հայտարարել է կոմիտեի փոխնախագահ Դելիա Ռիկարդը։\nԱվստրալիայի կիբերանվտանգության կենտրոնը զգուշացնում է, որ հեռահար աշխատելը ևս խոցելի են դարձնում կազմակերպություններին և ընկերություններին։\nՄարտի 20-ին խոսելով սպառնալիքի մասին՝ Europol-ը հայտարարեց․ «Կորոնավիրուսի բռնկումը համատարած տագնապ է առաջացրել և շատ մարդիկ ստիպված են տնից աշխատել։ Չարագործներն ակտիվորեն օգտագործում են այս նոր հանգամանքները, որպեսզի թիրախավորեն հեռահար աշխատողներին, բիզնեսներին և այլ անհատների»։\nNews-Gazette-ի հաղորդմամբ՝ Միացյալ Նահանգներում մարտի սկզբին զգալի վնաս է հասցվել Շամփեյն-Ուրբանա շրջանի առողջապահական կայքին, որը սպասարկում է ավելի քան 200 000 մարդու։ Netwalker ծրագրի օգնությամբ խարդախները կողպել էին կայքում տեղ գտած տվյալները և բացելու համար մեծ գումար էին պահանջում։ Աշխատակիցներն անհապաղ դիմել են Հետաքննությունների դաշնային բյուրո։\nԱնցած շաբաթ Bloomberg-ը հաղորդեց, որ ԱՄՆ առողջապահության և սոցիալական ծառայությունների նախարարությունը ևս կիբերհարձակման է ենթարկվել։ ԱՄՆ կիբերանվտանգության և ենթակառուցվածքների անվտանգության գործակալությունն (CISA) այս առումով չորեքշաբթի օրը մի շարք ուղեցույցներ է հրապարակել և հայտարարել․ «Կիբերհանցագործները, օգտվելով հասարակության շրջանում COVID-19-ի ստեղծած տագնապից, ֆիշինգային հարձակումներ են գործում և ապատեղեկատվություն տարածում»։\nԼուսանկարը՝ unsplash.com-ի\n"
}