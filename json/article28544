{
    "title": "Նախատեսվում է փոխհատուցել 3 073 ուսուցչի եւ 865 աշակերտի տրանսպորտային ծախսերը |armtimes.com|",
    "text": "armtimes.com: Հեռու դպրոցն ու դժվար ճանապարհն այլեւս անհաղթահարելի խոչընդոտ չեն լինելու շուրջ 865 աշակերտների եւ 3 073 ուսուցիչների համար։\n2020 թվականի հունվարի 1-ից ուժի մեջ կմտնի հանրակրթական դպրոցների մանկավարժներին եւ դպրոցահասակ երեխաներին տրանսպորտային ծառայությունների դիմաց փոխհատուցման նոր կարգը: Ըստ այդմ՝ ծրագրից օգտվող դպրոցների, աշակերտների եւ ուսուցիչների թիվը կմեծանա։ Այս մասին, մեր հարցմանն ի պատասխան, տեղեկացրին Կրթության, գիտության, մշակույթի եւ սպորտի նախարարության հասարակայնության հետ կապերի եւ տեղեկատվության վարչությունից։\nԾրագրով նախատեսվում է փոխհատուցում ՀՀ մարզերի դպրոցների այն ուսուցիչներին եւ աշակերտներին, որոնք աշխատելու կամ սովորելու համար մի բնակավայրից մյուսն են գնում:\nԾրագրում 2020 թ.-ի հունվարի 1-ից ընդգրկվող դպրոցների թիվը կարելի է ասել քառապատկվել է՝ 196-ից դառնալով 758։ Ըստ այդմ՝ուսուցիչների թիվը 1 166-ից դարձել է 3 073, իսկ աշակերտների թիվը հասել է մինչեւ 865-ի։\nԻնչպես հայտնեցին ԿԳՄՍ նախարարությունից, գործընթացի իրականացման համար նախատեսված միջոցների աճը կապված չէ նոր դպրոցների կամ դասարանների թվի կրճատման հետ։ Ֆինանսական միջոցները նախատեսվել են «Հայաստանի Հանրապետության 2020 թվականի պետական բյուջեի մասին» ՀՀ օրենքի նախագծով։ Ըստ որի՝ հանրակրթական դպրոցների մանկավարժների եւ սովորողների տրանսպորտային ծառայությունների փոխհատուցման նպատակով 3,5 անգամ ավելի շատ գումար է հատկացվելու։ Գալիք տարվա համար նախատեսված է 276 մլն դրամ՝ 2019 թվականի 79 մլն դրամի փոխարեն` ընդգրկելով բոլոր մարզերը։ Նախկինում ընդգրկված էր միայն 7 մարզ։\nՀավելենք նաեւ, որ ծրագրով փոխհատուցումը տրամադրվում է այն մանկավարժներին, որոնք իրենց փաստացի բնակության վայրից տարբերվող այլ բնակավայրի դպրոցի ուսուցիչ են՝ 0.5-ից ավելի հաստիքային դրույքով։ Այդ ուսուցիչները պետք է ընդգրկված չլինեն Հայաստանի Հանրապետության պետական բյուջեով ֆինանսավորվող «Փոխհատուցում Հայաստանի Հանրապետության հեռավոր, սահմանամերձ, լեռնային եւ բարձր լեռնային բնակավայրերի պետական հանրակրթական դպրոցների մանկավարժներին» եւ նման այլ ծրագրերում։ Նախարարությունը նշել է նաեւ բնակության վայրից դպրոցի հեռավորությունը․ այն պետք է լինի ավելի, քան 5 կմ-ը։\nԴպրոցահասակ երեխաների դեպքում եւս՝ ծրագրից կարող են օգտվել այն աշակերտները, որոնք իրենց բնակավայրում հանրակրթական դպրոցի տվյալ մակարդակի ծրագրի բացակայությամբ պայմանավորված՝ ուսումը ստանում են այլ վայրում։ Այս դեպքում եւս հեռավորության չափը նույնն է։\n"
}