{
    "title": "Գյումրու տարբեր հատվածներ զարդարվում են փայտե տիկնիկներով |armenpress.am|",
    "text": "armenpress.am: Գյումրեցիներին ու քաղաք այցելեղ  հյուրերին քաղաքի տարբեր հատվածներում արդեն ողջունում են փայտե տիկնիկներն ու  գունեղ զարդարանքը: Նախաձեռնությունը Գյումրու քաղաքապետարանի «Կոմունալ ծառայություն» համայնքային բյուջետային հիմնարկինն է, իսկ իրականացնողն է Աննա Աթոյանը:  Համայնքային կառույցը  քաղաքը գունեղ տիկնիկներով զարդարելու որոշումը կայացրեց այն բանից հետո,  երբ տեսավ, ինչպես են բնակիչներն արձագանքում Աննայի՝ համավարակի տարածման առաջին օրերին ստեղծած փայտե մարդուկներին ու կենդանիներին, որոնք տեղադրվել էին այն թաղամասում, որտեղ Աննան բնակվում է:\nԱռաջին տիկնիկը Գյումրու շուկայի տարածքում այրված ծառի ճյուղերից ստացված կերպարն էր, որին հետևեցին մյուսները: Բիզնեսի ոլորտում աշխատող Աննայի համար փայտե կերպարներ պատրաստելը հոբբի է դարձել, որով երբեմն այնքան է տարվում, որ հետին պլան է մղում աշխատանքը:\n«Կերպարների ու դեկորատիվ իրերի դիզայն ու տեղի ընտրությունը  թիմային աշխատանքի արդյունք է»,- նշեց Աննան՝ ավելացնելով. «Ճիշտ է, վերջերս եղան մարդիկ, ովքեր բացասական արձագանքեցին այդ տիկնիկներին, ինչը, որոշ չափով, ինձ հուսախաբ արեց, բայց, երբ տեսնում եմ, որ հատկապես երեխաները սիրում են  այդ կերպարներն ու զարդարանքը, ուրախանում եմ: Ես ի սկզբանե անշահախնդրորեն եմ ամեն ինչ արել, իմ ստեղծած տիկնիկները նաև դաստիարակչական մեծ ազդեցություն ունեն.  երեխաները, ովքեր  օգնում են ինձ,  ոչ միայն չեն փչացնում, այլ նաև արգելում են մյուսներին կեղտոտել շրջակայքն ու քարոզում սիրել գեղեցիկը»:\n"
}