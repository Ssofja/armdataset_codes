{
    "title": "Կոմիտասը մեր հոգևոր էությունն է. Մեկնարկում են Վարդապետի ծննդյան տարեդարձին նվիրված միջոցառումները |armenpress.am|",
    "text": "armenpress.am: Կոմիտաս Վարդապետի ծննդյան տարեդարձին նվիրված միջոցառումները մեկնարկելու են «Կոմիտաս» խորագրով միջազգային գիտաժողով-փառատոնով: Այս մասին լրագրողների հետ զրույցում հայտնեց Կոմիտասի թանգարան-ինստիտուտի տնօրեն Նիկոլայ Կոստանդյանը:\n«Այս տարի, Կոմիտասի 151-ամյակին նվիրված միջոցառումներն անց են կացվելու հեռուստատեսային ձևաչափով: Նախատեսված է 4 համերգ և լինելու է գիտական աշխատաժողով: Բացման համերգը հնարավոր կլինի դիտել այսօր երեկոյան ժամը 22:30-ին, Հանրային հեռուստաընկերության ուղիղ հեռարձակմամբ: Համերգի ընթացքում ելույթ են ունենալու բոլոր պետական երգչախմբերը և մեկ մենակատար՝ Լիպարիտ Ավետիսյանը, ինչպես նաև դաշնակահար Հայկ Մելիքյանը»,- նշեց Կոստանդյանը:\nՀաջորդիվ լինելու է 2 դաշնամուրային համերգ՝ պրոֆեսորներ Արմեն Բաբախանյանի և Սվետլանա Նավասարդյանի կատարմամբ:\nՓառատոնի փակման հանդիսավոր արարողությունն անց է կացվելու Հառիճավանքում, որտեղ կհնչի Կոմիտաս պատարագը Հայաստանի պետական կամերային երգչախմբի կատարմամբ, որը ղեկավարելու է Ռոբերտ Մլքեյանը:\nԿԳՄՍ փոխնախարար Արա Խզմալյան նշեց, որ Կոմիտասը հոգևոր կենսագրության այն դեմքն է, ում գործունեությունն ու ժառանգությունը պետական քաղաքականության մեջ չի կարող պայմանավորված լինել զուտ հոբելյանական իրադարձություններով:\n«Կոմիտասը մեր հոգևոր կեցությունն ու էությունն է, մեր երաժշտական աղոթքն է: Մենք մշտապես պետք է աշխատենք Վարդապետի ժառանգության հանրայնացման և միջազգայնացման ուղղությամբ»,- ասաց Խզմալյանը:\nՎարդապետի ծննդյան 151-ամյակին Կոմիտասի թանգարան-ինստիտուտի տնօրենը, ՀՀ կրթության, գիտության, մշակույթի և սպորտի նախարար Արայիկ Հարությունյանը, փոխնախարար Արա Խզմալյանը և մի խումբ մտավորականներ ծաղիկներ խոնարհեցին Կոմիտասի շիրմին, մատուցվեց հոգեհանգստի կարգ։\nԹանգարանում հնչեց նաև ավանդական զանգը՝ ազդարարելով հոբելյանական միջոցառումների մեկնարկը:\n"
}