{
    "title": "Բնակարանների առքուվաճառքի գործարքների նվազում, վարձակալության գների աճ. Ինչ միտումներ են նկատվել շուկայում |armenpress.am|",
    "text": "armenpress.am: Պատերազմն իր ազդեցություն է թողել նաև անշարժ գույքի շուկայի վրա, Հայաստանում նվազել են բնակարանների առքուվաճառքի գործարքները, նաև՝ գները, անշարժ գույքի գործակալություններից շատերն էլ նկատել են վարձով բնակարանների պահանջարկի ավելացում, հետևաբար նաև՝ վարձավճարների ավելացում, ոմանք էլ նկատում են, որ պատերազմի ավարտից հետո վարձով բնակարանները սկսում են ազատվել, վարձավճարներն էլ կամաց-կամաց վերադառնում են հին չափերին:  Կադաստրի կոմիտեում սակայն նշում են՝ ամենօյա ռեժիմով ստացվող տվյալները  դեկտեմբերի սկզբից ի վեր ցույց են տալիս բնակարանների նկատմամբ իրականացվող գործարքների ակտիվություն: Շուկայի միտումները հասկանալու համար զրուցել ենք անշարժ գույքի գործակալությունների, Կադաստրի կոմիտեի ներկայացուցչի հետ:\n«Պատերազմից հետո բնակարանների վաճառքի հետ կապված առաջարկը Երևանում մեծացել է, պահանջարկը՝ քչացել: Դրա արդյունքում գները մի թեթև անկում են ապրել»,-ասաց  «Կոմպակտ ռիելթի» անշարժ գույքի գործակալության մենեջեր Հռիփսիմե Սամվելյանը:\n«Ալեքսան ռիելթի», «Մայ հաուս», «Նոր տուն ռիելթի» անշարժ գույքի գործակալություններից բոլորում նկատել են բնակարանների վարձվաճարի չափի ավելացում: \n«Ալեքսան ռիելթի»  անշարժ գույքի գործակալության ադմինիստրատոր Նունե Դուխիկյանն օրինակ նշեց. «Երևանում վարձավճարների գները տատանվել են մոտ 20 հազար, երբեմն նույնիսկ մինչև 30 հազար դրամի չափով: Օրինակ 3 սենյականոց բնակարանի վարձակալության վճարը ծայրամասերում արժի մոտ 150 հազար դրամ, իսկ կենտրոնում՝ ավելի բարձր»:\nՆա, սակայն, նկատել է բնակարանների վաճառքի գների նվազում:\n«Մայ Հաուս» անշարժ գույքի գործակալության տնօրեն Գևորգ Հակոբյանն էլ Երևանում վարձով բնակարանների պահանջարկի աճին զուգընթաց նկատել է վարձավճարների աննշան բարձրացում: Նրա խոսքով՝ Արցախցի մեր հայրենակիցներն են հիմա հիմնականում վարձում բնակարաններ: Իսկ շուկայում, որպես այդպիսին, նա գնանկում չի նկատել: Վաճառքի գները էական փոփոխություն չեն կրել: Գնորդները սակայն պակասել են բավականին:\n«Արարատ ռիելթի» անշարժ գույքի գորկալության ներկայացուցիչ Վահե Դանիելյան էլ նշում է. «Պատերազմի ընթացքում սառած վիճակ էր, կարելի է ասել բնակարանների առքուվաճառքի ոչ մի գործարք տեղի չէր ունենում: Գնային փոփոխություն չկար: Սակայն հետպատերազմյան շրջանում, այսինքն` հիմա փոքր գնանկում է նկատվում, գներն աստիճանաբար իջեցնում են»:\nԴանիելյանը ևս նկատել է, որ պատերազմի օրերին Արցախից շատ մարդիկ էին տներ վարձակալել, սակայն այժմ հետ են վերադարձել: Ասպիսով նա կարծում է, որ վարձակալության գները նույնպես կնվազեն: «Արցախցիների մի մասին անվճար էին տրամադրել բնակարանները, մի մասն իրենք էին վարձել, մի մասի համար սփյուռքահայ բարերարներն էին վարձել: Բնակարանները զբաղված էին, ազատ բնակարաններ շատ քիչ էին, իսկ հիմա շատացել են ազատ բնակարանները: Կարծում եմ, որ գնանկում կունենանք»,-ասաց Դանիելյանը:\nՆրա խոսքով՝ անկում են ապրում նորակառույց շենքերում բնակարանների վաճառքի գները: «Առաջարկը մեծ է, շատ-շատ են կառուցել: Շատերը կանխվաճարները կատարել են, սակայն քանի որ եկամուտները նվազել է, ցանկանում են արագ էժան վաճառել: Ամենամեծ գնանկումը սպասում ենք նորակառույց կիսատ շենքերում»,-ասաց նա: \n«Նոր տուն ռիելթի» անշարժ գույքի գործակալության տնօրեն Վլադիմիր Հարությունյանն էլ նկատել է, որ պատերազմի ժամանակ վարձակալությամբ բնակարանների կրիզիս է առաջացել: «Այսինքն պահանջարկը շատ էր, առաջարկը քչացել էր: Մարդիկ կային, որ կարճ ժամանակով վարձով բնակարան չէին տալիս: Այսպիսով վարձերը սկսեցին թանկանալ՝ մոտ 20 տոկոսով: Հետպատերազմյան շրջանում, երբ շատ արցախցիներ դեռ հետ չեն գնացել, շատ տներ դեռ չեն ազատվել: Քիչ-քիչ ազատվում են բնակարանները, գներն էլ հետ են գալիս, նվազման միտում կա՝ բարձրացումից հետո: Պահանջարկը եղել է պատերազմի ընթացքում, մինչև պատերազմի վերջը: Հիմա այդքան շատ պահանջարկ չկա: Գները վերադառնում են հին չափերին»,-ասաց նա:\nԳործակալը նկատել է, որ պատերազմի օրերին բնակարանների առքուվաճառքի գործարքները կանգնել էին, սակայն դեկտեմբերից նոր շարժ է նկատել, պահանջարկը քիչ-քիչ ակտիվանում է:\nԴեկտեմբերից սկսած` շուկայի ակտիվացում են նկատել նաև Կադաստրի կոմիտեում: Կադաստրի կոմիտեի շուկայի վերլուծության բաժնի պետ Աննա Նազարյանը նշեց՝  տեսնում են ամենօրյա կնքված գործարքների թիվը: Դեկտեմբերի 1-ից ամեն օր բավականին մեծ ծավալով գործարք է գրանցվում: Սակայն դեռ չեն կարող ասել, թե դրանք ինչ գործարքներ են: «Ամենօրյա գործարքների աճը ցույց է տալիս, որ ակտիվություն կա»,-նշեց նա:\nԿադաստրի կոմիտեում ևս պատերազմի օրերին արձանագրել են բնակարանների թե գների, թե կատարված գործարքների նվազում: «Երևանում հոկտեմբերին ունեցել ենք առքուվաճառքի 848 գործարք, որը սեպտեմբերի համեմատ նվազել է 17.6 տոկոսով, իսկ 2019-ի հոկտեմբերի համեմատ՝ 26.4 տոկոսով: Մարզերում հոկտեմբերին ունեցանք բնակարանի առքուվաճառքի 382 գործարք, որը սեպտեմբերի համեմատ նվազել է 25.1 տոկոսով: Իսկ անցյալ տարվա հոկտեմբերի համեմատ նվազումը կազմել է  36.8 տոկոս»,-ասաց Նազարյանը:\nԱնդրադառնալով գնային անկումներին՝ նա նշեց, որ Երևանում հոկտեմբերին սեպտեմբերի համեմատ բնակարանների գները նվազել են 0.7 տոկոսով, սակայն 2019-ի հոկտեմբերի համեմատ աճել 0.8 տոկոսով: Մարզերի քաղաքներում հոկտեմբերին սեպտեմբերի համեմատ նվազումը կազմել է 0.5 տոկոս, բայց նախորդ տարվա նույն ամսվա համեմատ նկատվել է աճ՝ 0.5 տոկոսով: \nՇարունակությունը՝ armenpress.am-ում\n"
}