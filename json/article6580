{
    "title": "Պետական-իրավական հարցերի մշտական հանձնաժողովը երկրորդ ընթերցմամբ քննարկել է ԸՕ-ում փոփոխությունների նախագիծը |1lurer.am|",
    "text": "1lurer.am: ՀՀ ԱԺ պետական-իրավական հարցերի մշտական հանձնաժողովը երկրորդ ընթերցմամբ քննարկել և դրական եզրակացություն է տվել Ընտրական օրենսգրքում փոփոխությունների և կից ներկայացված օրենքների նախագծերի փաթեթին:\nՆշենք՝ մայիսի 6-ին խորհրդարանն արտահերթ նիստում առաջին ընթերցմամբ ընդունել էր օրենսդրական փաթեթը:\nԱռաջինից երկրորդ ընթերցում ընկած ժամանակահատվածում գրավոր առաջարկներ չեն ներկայացվել:\nՀիմնական և հարակից զեկուցողներ Համազասպ Դանիելյանը և Վահագն Հովակիմյանը ներկայացրել են պարզաբանումներ նախագծի ուժի մեջ մտնելու գործընթացի վերաբերյալ:\nՆախագծով նախատեսված ամենավերջին կարգավորումն ուժի մեջ կմտնի 2023 թվականի հունվարի 1-ից և վերաբերում է նախընտրական քարոզարշավի ֆինանսավորման նկատմամբ վերահսկողությունը կոռուպցիայի կանխարգելման հանձնաժողովին փոխանցելու գործառույթի առումով:\nՀրապարակվելուց 30 օր անց ուժի մեջ կմտնեն դրույթներ, որոնցով կկանոնակարգվեն աշնանը նախատեսվող ՏԻՄ ընտրությունների գործընթացը:  Համապետական ընտրությունների կազմակերպմանը վերաբերող կարգավորումներն ուժի մեջ կմտնեն 2022 թվականի հունվարի 1-ից:\nԱյսօր՝ ժամը 18.30-ին, ԱԺ արտահերթ նիստում տեղի կունենա նախագծի՝ երկրորդ ընթերցմամբ քննարկումը: \n"
}