{
    "title": "Արցախում անօթևան մնացած ընտանիքներին բնակարան տրամադրելու համար անհրաժեշտ է 200 մլն դոլար |tert.am|",
    "text": "tert.am: ԱՀ ՄԻՊ Արտակ Բեգլարյանի հավաստմամբ՝ Արցախում անօթևան է մնացել 40.000 անձ:\nԱրցախի քաղաքաշինության նախարարության մամուլի խոսնակ Մարտա Դանիելյանը  հայտնեց՝ բոլոր անօթևան անձանց բնակարանով ապահովելու համար անհրաժեշտ է 200 միլիոն դոլար, իսկ թեթև կոնստրուկցիայով 5 փորձնական տուն արդեն պատվիրված է:\n«Բոլոր քաղաքաշինական հարցերը միասին կազմում են 200 միլիոն դոլար: Կառուցվելու են տնակներ, որոնցից հինգն արդեն պատվիրված են։ Տարբեր շրջաններում  տնակներ պետք է կառուցվեն հենց տարհանվածների համար, բայց այս պահին դեռ պատվիրված են միայն փորձնական հինգը»,- ասաց Մարտա Դանիելյանը:\nՆախարարության ներկայացուցիչը նաև նշեց, որ աշխատանքները հին բնակարանային ֆոնդում ևս սկսված են:\n«Ներկա պահին, բացի այդ թեթև կոնստրուկցիայով կառուցվող տներից սկսվում են աշխատանքներ հին բնակարանային ֆոնդի հետ կապված, արդեն սկսել են տրամադրել առանձնատներ անօթևան արցախցիների համար և շինարարության ավարտից հետո տեղահանվածները կարող են այնտեղ բնակվել»,- ասաց Մարտա Դանիելյանը:\nՆա տեղեկացրեց, որ տեղահանվածների համար այս պահին տներ են կառուցվում Քոլատակ գյուղում:\nՔաղաքաշինության նախարարության խոսնակը նշեց՝ հստակ չեն կարող ասել՝ երբ բոլոր տեղահանված ընտանիքները կունենան բնակարան:\n"
}