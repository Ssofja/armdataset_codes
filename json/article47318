{
    "title": "Ֆրանսիայի հարավում մի քանի հազար մարդ են տարահանել անտառային հրդեհի պատճառով |armenpress.am|",
    "text": "armenpress.am: Ֆրանսիայի հարավ - արեւելքի Վարի դեպարտամենտում մի քանի հազար մարդ են տարահանել տներից եւ քեմպինգներից սաստիկ անտառային հրդեհի պատճառով: Այդ մասին ասված Է դեպարտամենտի պրեֆեկտուրայի հաղորդագրության մեջ, որն օգոստոսի 17-ին զետեղվել Է Twitter-ում:\nՀրշեջների տվյալների համաձայն՝ այս պահին այրվել Է ավելի քան 4 հազար հեկտար բուսականություն Գոնֆարոն քաղաքի շրջանում:\nԲռնկման օջախը հայտնաբերվել Է օգոստոսի 16-ի երեկոյան A75 ավտոճանապարհի կանգառից ոչ հեռու: Ֆրանսիայի այդ տարածաշրջանում մի քանի օր շարունակ շոգ Է հաստատվել: Ջերմաչափի սյունը մոտեցել Է 40 աստիճանի նշագծին:\n«Կրակի արագ տարածման պատճառով հրշեջները քեմպինգներից եւ տներից տարահանել են մի քանի հազար մարդ, այդ թվում Սեն Տրոպեի շրջանում, որտեղ այս պահին մեծ թվով զբոսաշրջիկներ են հանգստանում»,- ընդգծել են հրշեջ-փրկարարական ծառայությունում:\nԲոլոր տարահանվածները հասցվել են տեղավորման ժամանակավոր կենտրոններ: Մարմանը ներգրավված են ինն ինքնաթիռ եւ երեք ուղղաթիռ: Տեղում գտնվում են ավելի քան 750 հրշեջներ:\nԱվելի վաղ երկրի ներքգործնախարարության ղեկավար Ժերալդ Դարմանենն իր Twitter-ում հայտնել Է, որ հսկողության տակ Է վերցրել Վարում հրշեջ-փրկարարական գործողությունը, հաղորդել Է ՏԱՍՍ-ը:\n"
}