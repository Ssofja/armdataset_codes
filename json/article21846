{
    "title": "17 ոստիկան է տուժել, 26 մարդ ձերբակալվել է Ուկրաինայի ռադայի մոտ բախումների հետեւանքով |armtimes.com|",
    "text": "armtimes.com։ Ուկրաինայի Գերագույն ռադայի շենքի մոտ բախումների հետեւանքով ոստիկանության 17 աշխատակից է տուժել, 26 մարդ ձերբակալված է: Այս մասին հայտնում է Ria-ն՝ հղում անելով Ուկրաինայի Ներքին գործերի նախարարի խորհրդական Զորյան Շկիրյակի հայտնած տվյալներին:\nՆա հավելել է, որ 2 իրավապահ գտնվում է հիվանդանոցում:\nԲախումները սկսվել են այն բանից հետո, երբ ցուցարարները փորձել են վրաններ տեղադրել խորհրդարանի շենքի մոտ, իսկ ուժայինները թույլ չեն տվել: Ի պատասխան ցուցարարները իրավապահների ուղղությամբ քարեր են նետել:\nՀարուցվել է քրեական գործ՝ իրավապահ մարմինների նկատմամբ բռնություն կիրառելու եւ դիմադրություն ցույց տալու հոդվածներով:\nՇկիրյակը նաեւ հայտնել է, որ Ռադայի մոտ ցույցերին մասնակցել է ավելի քան 4500 մարդ, բախումներին մասնակցել է մոտ 500-ը: Լարված իրավիճակի պատճառով Ռադայի մոտ ընդհանուր առմամբ կենտրոնացվել է 2500 ոստիկան:\nՈւկրաինական խորհրդարանի մոտ մի քանի բողոքի ակցիաներ են տեղի ունեցել: Ցուցարարների մի մասը բողոքել են գյուղատնտեսական նշանակության հողատարածքների վաճառքի մասին օրինագծի դեմ: Ռադան այդ օրինագիծն ընդունել է առաջին ընթերցմամբ, նոյեմբերի 13-ին: Դրա ուժի մեջ մտնելու դեպքում 2020 թվականի հոկտեմբերի 1-ից սկսած ուկրաինացի ֆիզիկական եւ իրավաբանական անձանցից, տարածքային կառավարման մարմիններից հնարավոր կլինի գնել հողատարածքներ: Հողատարածքների սեփականատերեր կարող են դառնալ ինչպես օտարերկրացիներ, այնպես էլ առանց Ուկրաինայի քաղաքացիության անձինք, եթե այն ստանան որպես ժառանգություն՝ 1 տարվա ընթացքում վաճառելու պայմանով:\nՊետական նշանակության հողատարածքները եւ սեփական տարածքներն առաջարկվում է վաճառել աճուրդով: Օտարերկրյա սեփականատերեր ունեցող ընկերությունները չեն կարողանա այդ հողատարածքները ձեռք բերել մինչեւ 2024 թվականի հունվարի 1-ը:\nԱվելին՝ armtimes.com-ում\n"
}