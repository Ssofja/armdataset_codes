{
    "title": "Կան մասունքներ, որոնց ԴՆԹ-ն անջատելը և փորձաքննությունն անցկացնելը բարդ գործընթաց է. Ավանեսյան |1lurer.am|",
    "text": "1lurer.am: Մենք արդեն չունենք չունենք փորձանմուշներ, որոնք որ մեկ անգամ չեն փորձաքննվել, և ես նշել եմ մի քանի անգամ, որ կան, ցավոք սրտի, մասունքներ, մարմիններ, որոնք շատ վնասված են, դրանցից ԴՆԹ անջատելը և փորձաքննություն անցկացնելը բավական բարդ գործընթաց է:\nՄենք կապի մեջ ենք միջազգային այլ բարձրակարգ ինստիտուտների, նրանց փորձագետների հետ, և հիմա աշխատում ենք մնացած՝ շատ բարդ փորձաքննությունների վրա: Տեսնենք՝ ինչ արդյունք կունենանք: Այս մասին Կառավարության նիստից հետ լրագրողների հետ զրույցում ասաց ՀՀ առողջապահության նախարար Անահիտ Ավանեսյանը՝ անդրադառնալով աճյունների նույնականացման գործընթացին:\nՆրա խոսքով՝ «կունենանք մի փոքր թիվ, որը չենք կարողանա անջատել, քանի որ կան մասունքներ, որոնք այնքան վնասված են, որ անգամ այլ երկրներում էլ չի հաջողվի դրանց փորձաքննությունն անցկացնել»:\nՀարցին՝ ինչ է լինելու մասունքների ճակատագիրը, նախարարը դժվարացավ պատասխանել:\nԱվանեսյանի խոսքով՝ նման փոքրաթիվ փորձանմուշների թիվը մոտավորապես 210 է:\n«Դրանք փորձանմուշներ են, խնդրում եմ չշփոթել դիակների հետ»,- ասաց նախարարը:\nՀարցին՝ ինչքան է մնում, որ ճանաչվի, նախարարը ասաց՝ ունենք սպասող 180 ծնող, սակայն ունեցել ենք մոտ 2400 անձ, ովքեր հանձնել են ԴՆԹ անալիզներ:\nՆախարարը նաև տեղեկացրեց, որ արդեն հունվարի 11-ից աշխատում են աճյունների նույնականացման երկրորդ սարքով:\n«Դրանք 24 ժամ, 7 օր ռեժիմով են աշխատում»,- տեղեկացրեց Ավանեսյանը:\n"
}