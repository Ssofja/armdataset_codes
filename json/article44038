{
    "title": "Բանակով ցույց ցրելը կհակասի Սահմանադրությանը․ Սիեթլի քաղաքապետ Ջենի Դարքան |azatutyun.am|",
    "text": "azatutyun.am: Սիեթլի քաղաքապետ Ջենի Դարքանը քննադատել է քաղաքում զանգվածային անկարգություններին վերջ տալու համար Միացյալ Նահանգների զինված ուժերն օգտագործելու մասին նախագահ Դոնալդ Թրամփի հայտարարությունը:\nՔաղաքապետն ասել է, որ բանակի միջոցով ցույցեր ցրելը կլինի ապօրինի և կհակասի Ամերիկայի Սահմանադրությանը:\nՄիաժամանակ քաղաքապետը չի ասել, թե երբ և ինչ եղանակով Սիեթլի իրավապահները քաղաքի օրենսդիր իշխանության շենքին հարող հրապարակից կհեռացնեն հունիսի 8-ից վրաններ տեղադրած մոտ կես հազար ցուցարարներին:\nԹրամփը Թվիթերում գրել է, թե այդ ցուցարարները «ներքին ահաբեկիչներ» են, և Սիեթլի քաղաքապետին ու Վաշինգտոնի նահանգի իշանություններին հորդորել է «վերադարձնել քաղաքը»:\nՍիեթլում և ամերիկյան հարյուրավոր այլ քաղաքներում բողոքի ակցիաները սկսվել են այն բանից հետո, երբ Մինեապոլիսում սպիտակամորթ ոստիկանները բերման ենթարկելուց սպանել են սևամորթ կասկածյալ Ջորջ Ֆլոյդին:\n"
}