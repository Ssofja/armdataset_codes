{
    "title": "Թուրքիան արձագանքել է Ֆրանսիայի՝ «Գորշ գայլեր» ծայրահեղական շարժումը լուծարելու որոշմանը |tert.am|",
    "text": "tert.am: Թուրքիան դատապարտել է «Գորշ գայլեր» ծայրահեղական շարժումը լուծարելու Ֆրանսիայի որոշումը՝ հայտարարելով, որ այդ քայլը խմբավորման մասնակիցների ազատությունների խախտում է, գրում է Ahval-ը։Թուրքիայի ԱԳՆ հայտարարության մեջ Ֆրանսիային մեղադրել են «փարիսեցիության» համար՝ հայտարարելով, որ երկիրը «ամբողջությամբ հայկական շրջանակների պատանդն է դարձել»։Անկարան «վճռական» պատասխան կտա այդ քայլին, հայտարարել է նախարարությունը։Նախօրեին Ֆրանսիայի ներքին գործերի նախարար Ժերալդ Դարմանենը տեղեկացրել էր երկրի տարածքում թուրքական ծայրահեղ ազգայնական «Գորշ գայլեր» խմբավորման գործունեության արգելքի մասին։\n««Գորշ գայլեր» շարժումը լուծարվել է նախարարների խորհրդում ՝ հանրապետության նախագահի հրամանի համաձայն: Ինչպես մանրամասն ներկայացված է հրամանագրում, այն (շարժումը) խտրականություն և ատելություն է սերմանում և մասնակցում է բռնի գործողությունների», -գրել էր Դարմանենը Twitter-ի իր էջում:\nՀիշեցնենք, որ Լիոնի արվարձանում «Գորշ գայլեր» ծայրահեղական շարժման մասնակիցներն օրերս պղծել էին Հայոց ցեղասպանության զոհերի հիշատակը հավերժացնող հուշարձանը։\n"
}