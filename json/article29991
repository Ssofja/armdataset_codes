{
    "title": "Երևանի ավագանին որոշեց քաղաքապետի լիազորությունների կատարման բյուջեն կրճատել շուրջ 3.9 մլրդ դրամով |armenpress.am|",
    "text": "armenpress.am: Երևանի ավագանին որոշեց համայնքի 2021 թվականի բյուջեի եկամտային մասում՝ ընթացիկ նպատակային հատկացումները (սուբվենցիաները) և պետության կողմից Երևանի քաղաքապետին պատվիրակված լիազորությունների կատարման բյուջեն նվազեցնել՝ համապատասխանաբար 3 մլրդ 941 մլն 188 հազար և 3 մլրդ 994 մլն 155 հազար դրամով:\nՆախագիծն ավագանու նիստին զեկուցեց Երևանի քաղաքապետի տեղակալ Սերգեյ Ներսիսյանը:\n«Հիմք ընդունելով 2021 թվականի մարտի 18-ի և 25-ի, ապրիլի 8-ի Հայաստանի Հանրապետության կառավարության մի քանի որոշում, նախատեսվում է Երևան համայնքի 2021 թվականի բյուջեի եկամտային մասում ընթացիկ նպատակային հատկացումները (սուբվենցիաները) և պետության կողմից Երևանի քաղաքապետին պատվիրակված լիազորությունների կատարման բյուջեն նվազեցնել՝ համապատասխանաբար 3 մլրդ 941 մլն 188 հազար և 3 մլրդ 994 մլն 155 հազար դրամով:\nԱյդ ամենն արդեն ըստ պետական հատվածի կրճատման նպատակայնության կարտացոլվի Երևան քաղաքի բյուջեի ծախսային մասում: Նախագծով առաջարկվում է նաև 520 մլն դրամով ավելացնել ավելացնել «Աղբահանություն և սանիտարական մաքրում» ծրագրի՝ տրանսպորտային սարքավորումների բյուջեն, որով, մասնավորապես, նախատեսվում է ձեռք բերել թվով 8 բազմաֆունկցիոնալ կոմունալ ճանապարհային մեքենա»,- նշեց Ներսիսյանը և հավելեց, որ այդ ձեռքբերման շնորհիվ Երևանի բյուջեում տարեկան կտրվածքով կիրականացվի մոտավորապես 50-80 մլն դրամ խնայողություն:\nԱռաջարկվում է նաև Երևան համայնքի 2021 թվականի պահուստային ֆոնդից վերաբաշխել 926 մլն 129 հազար 600 հարյուր դրամ պարգևատրումների ֆոնդ, որի արդյունքում հասանելի կլինի աշխատակազմին եռամսյակային սկզբունքով պարգևատրման հնարավորությունը:\n«Վերը նշված պետական հատվածի կողմից սուբվենցիաների կրճատումները մասնակիորեն կծածկվեն Երևան համայնքի 2021 թվականի բյուջեի սեփական միջոցներով: Մասնավորապես, շուրջ 2 մլրդ 500 մլն դրամով կրճատված ասֆալտապատման աշխատանքները կծածկվեն ամբողջությամբ, իսկ Երևան քաղաքի արտաքին լուսավորության ցանցի շահագործման և պահպանման նպատակով՝ շուրջ 1,5 մլրդ դրամով կրճատված սուբվենցիան շուրջ՝ 1 մլրդ 243 մլն 794. Հազար 400 դրամով»,- ասաց Երևանի փոխքաղաքապետը:\nՖինանսավարկային և տնտեսական հարցերի մշտական հանձնաժողովի նախագահ Լևոն Հովհաննիսյանն ասաց, որ իրենք նաագծին տվել են դրական եզրակացություն:\nՈրոշումն ընդունվեց 31 «կողմ», 4 «դեմ» և 1  «ձեռնպահ» ձայներով:\n"
}