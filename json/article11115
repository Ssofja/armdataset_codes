{
    "title": "Ես եմ հրամայել հատուկ միջոցներ կիրառել. Վրաստանի ՆԳ նախարար |azatutyun.am|",
    "text": "azatutyun.am։ Թբիլիսիի կենտրոնում հունիսի 20-ի գիշերը տեղի ունեցած միջադեպից հետո առաջին անգամ հարցազրույց է տվել Վրաստանի ներքին գործերի նախարար Գիորգի Գախարիան:\n«TV Pirveli» հեռուստաընկերության ուղիղ եթերում նա ասել է, թե ցուցարարների դեմ հատուկ միջոցներ կիրառելու հրամանը ինքն է արձակել: Նրա ասելով, որոշակի պահից հետո բողոքի ակցիան արդեն խաղաղ չէր, ցուցարարները գրոհում էին խորհրդարանի շենքը:\n«Ոստիկանական ուժերին ես եմ հրամայել հատուկ միջոցներ օգտագործել, որոնք թույլատրված են գործող օրենսդրությամբ: Ռետինե գնդակները մահաբեր չեն, դրանք թույլատրված են օրենքով», - ասել է ներքին գործերի նախարարը:\nՀունիսի 21-ից մինչև հիմա Վրաստանում բողոքի ակցիաներ են անցկացվում՝ ներքին գործերի նախարարի հրաժարականի պահանջով:\n«Ինձ համար նշանակություն չունի, թե ինչպես ինձ կանվանարկեն՝ արնախում կամ սադիստ, կամ ինչպես կգնահատեն իմ գործողությունները: Ես զիջումների գնալու իրավունք չունեմ», - հայտարարել է Վրաստանի ՆԳ նախարարը:\nՀունիսի 20-ի գիշերը ոստիկանների գործողությունների հետևանով ավելի քան 250 մարդ վնասվածքներ էր ստացել:\n"
}