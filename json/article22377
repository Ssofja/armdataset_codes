{
    "title": "Ուզում եմ մաղթել, որ այլևս երբեք նման արհավիրքներ չլինեն․ Լոռու մարզպետի ուղերձը Երկրաշարժի զոհերի հիշատակի և աղետներին դիմակայության օրվա կապակցությամբ",
    "text": "Լոռու մարզպետ Անդրեյ Ղուկասյանը Երկրաշարժի զոհերի հիշատակի և աղետներին դիմակայության օրվա կապակցությամբ հանդես է եկել ուղերձով, որը ներկայացնում ենք ստորև.\n«Սիրելի՛ լոռեցիներ, ավերիչ երկրաշարժի օրից արդեն 32 տարի է անցել, սակայն ծանր հիշողությունները շարունակում են ուղեկցել բոլոր նրանց, ովքեր վերապրել են անասելի ծանր այդ օրերը:\nՀիշատակի այս օրը կրկին ուզում եմ ցավակցական խոսք հղել բոլոր այն ընտանիքներին, ովքեր կորուստներ ունեցան, ու երախտագիտություն հայտնել աշխարհի տարբեր անկյուններից մեզ օգնության հասած մարդկանց: Լոռու մարզի շատ բնակավայրեր ցավալի կորուստներ կրեցին, կորցրեցինք բնակելի ֆոնդի, արտադրական ձեռնարկությունների, կրթամշակութային կառույցների մեծ մասը ու, ցավոք, այսքան տարիներ անց դեռևս չենք կարողացել ձերբազատվել աղետի գոտի լինելու հետևանքներից: Վերջին երկու տարում աննախադեպ աշխատանք է իրականացվել այս խնդրի վերջնական լուծման ուղղությամբ և մինչև հաջորդ տարեվերջ, վստահ ենք, ՀՀ կառավարության և Լոռու մարզպետարանի ջանքերով ծրագրի շահառու հանդիսացող ընտանիքների բնակապահովման խնդիրը վերջնական լուծում կստանա:\nՍիրելի՛ լոռեցիներ, ուզում եմ բոլորիս մաղթել, որ երբեք, այլևս երբեք նման արհավիրքներ չլինեն, ու մեր ժողովուրդն ընթանա անխախտ զարգացման ու բարեկեցության ուղով»,- գրել է նա:\n"
}