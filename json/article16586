{
    "title": "Տեղի է ունեցել ԱԻ նախարարին կից հասարակական խորհրդի անդրանիկ նիստը",
    "text": "Փետրվարի 7-ին տեղի ունեցավ ԱԻ նախարարին կից հասարակական խորհրդի անդրանիկ նիստը, որը նախագահում էր ԱԻ նախարար Ֆելիքս Ցոլակյանը, հայտնում են ԱԻՆ լրատվական ծառայությունից։\nՀասարակական խորհրդի կազմում ընդգրկված են 18 անձինք, որոնք հիմնականում արտակարգ իրավիճակների բնագավառին առնչվող հասարակական կառույցների ներկայացուցիչներ են:\nԽորհրդի այսօրվա նիստի օրակարգում ընդգրկված էին «Աղետների ռիսկի կառավարման և բնակչության պաշտպանության մասին» ՀՀ օրենքի, ինչպես նաև «Արտակարգ իրավիճակների հետևանքով ֆիզիկական և իրավաբանական անձանց պատճառված վնասի փոխհատուցման կարգը հաստատելու մասին» ՀՀ կառավարության որոշման նախագծերը:\nՆախագծերի հետ կապված աշխատանքային մթնոլորտում տեղի ունեցավ շահագրգիռ քննարկում և մտքերի փոխանակում:\nԱԻ նախարար Ֆելիքս Ցոլակյանն առաջարկեց բացի գումարվող նիստերից անցկացնել նաև հասարակական խորհրդի միջանկյալ հանդիպումներ՝ ծագած խնդիրներին ավելի օպերատիվ արձագանքելու նպատակով:\nԱԻ նախարարին կից հասարակական խորհուրդն իր աշխատանքները կազմակերպում է նիստերի միջոցով, որոնք գումարվում են առնվազն երեք ամիսը մեկ անգամ: Հասարակական խորհուրդը քննարկում է արտակարգ իրավիճակների բնագավառին վերաբերող հարցեր, որի արդյունքում կարող են ընդունվել խորհրդատվական բնույթի որոշումներ:\nԽորհրդի անդամներից բացի խորհրդի նիստերին կարող են հրավիրվել օրակարգում ընդգրկված հարցերի վերաբերյալ տեղեկատվության տիրապետող աշխատակիցներ, այլ նախարարությունների և պետական մարմինների ներկայացուցիչներ, ինչպես նաև օրակարգում ընդգրկված հարցերին որևէ կերպ առնչություն ունեցող հասարակական կազմակերպությունների, ԶԼՄ ներկայացուցիչներ և այլ շահագրգիռ անձինք:\n"
}