{
    "title": "2020 թվականը Արցախի համար լինելու է նաեւ քաղաքական գործընթացներով հարուստ տարի. Բակո Սահակյան",
    "text": "Արցախի Հանրապետության Նախագահ Բակո Սահակյանը շնորհավորական ուղերձ է հղել Ամանորի եւ Սուրբ Ծննդյան տոների կապակցությամբ.\n«Սիրելի՛ հայրենակիցներ,\nԹանկագի՛ն բարեկամներ,\nԱվարտին է մոտենում 2019 թվականը, եւ մենք՝ բոլորս, նոր հույսերով, բարի ցանկություններով ու սպասելիքներով պատրաստվում ենք դիմավորել գալիք՝ 2020 թվականը: Բնական է, որ մեր ժողովուրդը առաջին հերթին ցանկանում է խաղաղություն, ցանկանում է ապրել, արարել, ստեղծագործել, շենացնել, զարգացնել ու զորացնել հարազատ երկիրը:\nՄեզնից յուրաքանչյուրը ցանկանում է երջանիկ ու առողջ տեսնել իր հարազատներին ու բարեկամներին: Այս ամենը իրականություն դարձնելու կարեւորագույն գրավականը մեր հաղթական Պաշտպանության բանակն է, որի քաջ զինվորներն ու հրամանատարները ամեն վայրկյան, այդ թվում նաեւ այս պահին կանգնած են դիրքերում ու խրամատներում, ապահովում են մեր պետության ու հայրենիքի անվտանգությունը եւ անկախությունը, նրա սահմանների անառիկությունը:\nԱյս տոնական օրը ուզում եմ նախ եւ առաջ շնորհավորել մեր զինվորներին՝ շարքայինից մինչեւ գեներալ, մաղթել նրանց բարի ծառայություն, քաջառողջություն եւ հաջողություններ: Ուզում եմ հիշել բոլոր նրանց, ովքեր մարտիրոսվել են հայրենիքի պաշտպանության համար, ովքեր այսօր ֆիզիկապես ներկա չեն իրենց օջախներում եւ ընտանիքներում: Թող Աստված լուսավորի մեր բոլոր նահատակների հոգիները:\nՀարգելի՛ բարեկամներ, 2019 թվականը, ընդհանուր առմամբ, հաջող տարի էր մեր երկրի սոցիալ-տնտեսական զարգացման տեսանկյունից: Գրեթե բոլոր ոլորտներում պահպանվել է վերջին տարիներին արձանագրված զարգացման դինամիկան:\nԲնական է՝ կան նաեւ շատ անելիքներ: Գալիք տարում մեր ժողովրդի բարեկեցության աստիճանի բարձրացման ուղղությամբ կիրականացվեն մի շարք կարեւոր ծրագրեր բնակարանաշինության, գյուղատնտեսության, առողջապահության, կրթության ու գիտության, մշակույթի, ենթակառուցվածքների եւ այլ ոլորտներում: \n2020 թվականը Արցախի համար լինելու է նաեւ քաղաքական գործընթացներով հարուստ տարի, տեղի են ունենալու համապետական նշանակության իրադարձություններ, մասնավորապես՝ նախագահական եւ խորհրդարանական ընտրություններ, ընտրվելու են նոր նախագահ եւ Ազգային ժողով: Ես ավելի քան վստահ եմ, որ մեր ժողովուրդը, ինչպես միշտ, կցուցաբերի քաղաքացիական բարձր պատասխանատվություն, եւ ընտրությունները կանցնեն արդար, թափանցիկ, ժողովրդավարական սկզբունքներին համահունչ:\nԱյս ամենի հետ մեկտեղ պետք է ապահովվի պետության բնականոն ու դինամիկ զարգացումը, նախանշված ծրագրերի եւ խնդիրների արդյունավետ լուծումը: Համոզված եմ, որ այդպես էլ կլինի:\nՍիրելի՛ հայրենակիցներ, Սրտանց շնորհավորում եմ բոլորիդ, Արցախի, Հայաստանի եւ սփյուռքի մեր քույրերին ու եղբայրներին Ամանորի եւ Սուրբ Ծննդյան տոների կապակցությամբ:\nԹող 2020 թվականը մեր ժողովրդի եւ հայրենիքի համար լինի հաջողություններով լի տարի, եւ իրականանան բոլոր նվիրական իղձերն ու ցանկությունները, մեր ընտանիքներում տիրի սեր ու ջերմություն: Մաղթում եմ ձեզ քաջառողջություն, երջանկություն, նորանոր հաջողություններ եւ ամենայն բարիք:\nՇնորհավոր Ամանոր եւ Սուրբ Ծնունդ»:\n"
}