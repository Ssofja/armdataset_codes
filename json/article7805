{
    "title": "Արևմուտքը Մոսկվայից պահանջում է անհապաղ ազատ արձակել ձերբակալված ցուցարարներին |azatutyun.am|",
    "text": "azatutyun.am։ Երեկ Ռուսաստանի տարբեր քաղաքներում ոստիկանները ձերբակալել են ընդդիմադիր առաջնորդ Ալեքսեյ Նավալնիի աջակիցների կազմակերպած բողոքի ցույցերի ավելի քան հինգ հազար մասնակիցների:\nԸնդդիմադիր ակտիվիստները դուրս են եկել փողոցներ՝ անտեսելով ցուրտ եղանակը և իրավապահների կոշտ գործողությունները:\nԲախումներ են տեղի ունեցել մայրաքաղաք Մոսկվայում և Սանկտ Պետերբուրգում: Մեծ թվով ցուցարարներ վանկարկել են «Պուտինը մարդասպան է», «Նավալնին հերոս է» կարգախոսները:\nԻրավապահները հունվարի 17-ին կալանավորել են Նավալնիին, երբ նա վերադարձել է Բեռլինից, որտեղ բուժում է ստացել այն բանից հետո, երբ նրան անցյալ տարվա ամռանը փորձել են թունավորել «Նովիչոկ» տեսակի նյարդապարալիտիկ նյութով:\nԱՄՆ պետքարտուղար Էնթոնի Բլինքենը, Մեծ Բրիտանիայի արտգործնախարար Դոմինիկ Ռաաբը և տասնյակ երկրների բարձրաստիճան պաշտոնյաներ պահանջել են անհապաղ ազատ արձակել ընդդիմադիր բլոգերին ու նրա աջակիցներին:\n"
}