{
    "title": "Հիմնական դպրոցի նախկին տնօրենին մեղադրանք է առաջադրվել խոշոր չափերով յուրացում կատարելու համար",
    "text": "ՀՀ քննչական կոմիտեի Երևան քաղաքի քննչական վարչության Աջափնյակ և Դավթաշեն վարչական շրջանների քննչական բաժնում ավարտվել է դպրոցի նախկին տնօրենի կողմից պաշտոնեական կեղծիք, պաշտոնեական դիրքն օգտագործելով խոշոր չափերով յուրացում կատարելու դեպքի առթիվ հարուցված քրեական գործի նախաքննությունը: \nՄինչդատական վարույթում իրականացված քննչական գործողությունների արդյունքում պարզվել են չարաշահման դեպքի մի շարք հանգամանքներ:\nԱյսպես՝ հիմնական դպրոցի տնօրենը, 2013 թվականի ապրիլ ամսից մինչև 2018 թվականի մայիս ամիսն ընկած ժամանակահատվածում զբաղեցնելով հիշյալ պաշտոնը, հանդիսանալով պաշտոնատար անձ, ունենալով կազմակերպական-տնօրինչական և վարչատնտեսական գործառույթներ իրականացնելու լիազորություններ, միասնական դիտավորությամբ, շահադիտական դրդումներով, անձնական այլ շահագրգռվածությունից ելնելով, իր պաշտոնեական դիրքն օգտագործել է ծառայության շահերին հակառակ:\nՔննության տվյալներով՝ տնօրենը որպես լաբորանտ, այնուհետև՝ որպես հոգեբան աշխատանքի է ընդունել իր ծանոթին և թույլատրել ամիսներ շարունակ չհաճախել աշխատանքի և չկատարել հրամաններով և աշխատանքային պայմանագրով նախատեսված իր պարտականությունները և դպրոցի բյուջեից խոշոր չափի գույքը վատնման եղանակով հափշտակելու դիտավորությամբ, տնօրենն ստորագրել և ՊՈԱԿ-ի կնիքով հաստատել է պաշտոնական փաստաթուղթ հանդիսացող, աշխատաժամանակի հաշվարկի վերաբերյալ կեղծ տեղեկագրեր ու ներկայացրել հաշվապահին: Արդյունքում՝ դրանց հիման վրա աշխատանքի չհաճախած աշխատակցի անվամբ հաշվարկվել և վճարվել է 1.161.679 ՀՀ դրամ գումարի չափով աշխատավարձ, ինչը հափշտակվել է՝ այդկերպ պետությանը պատճառելով խոշոր չափի գույքային վնաս:\nՁեռք բերված բավարար ապացույցների համակցությամբ՝ դպրոցի նախկին տնօրենին մեղադրանք է առաջադրվել՝ ՀՀ քրեական օրենսգրքի 314-րդ հոդվածի 1-ին մասով և ՀՀ քրեական օրենսգրքի 179-րդ հոդվածի 2-րդ մասի 1-ին և 3-րդ կետերով:\nՀայտարարվել է նախաքննության ավարտի մասին, և քրեական գործը՝ մեղադրական եզրակացությունը հաստատելու և դատարան ուղարկելու միջնորդությամբ, ուղարկվել է նախաքննության օրինականության նկատմամբ հսկողություն իրականացնող դատախազին:\n"
}