{
    "title": "2020 թվականին կվերակառուցվի 22 մարզային դպրոց",
    "text": "2020 թվականի պետական բյուջեից ՀՀ կրթության, գիտության, մշակույթի և սպորտի նախարարությանը հատկացված միջոցներով հիմնովին կնորոգվի և կվերակռուցվի 8 միջին մասնագիտական ուսումնական հաստատություն և 22 մարզային հանրակրթական դպրոց: Այս մասին Ազգային ժողովում գալիք տարվա բյուջեի քննարկման ժամանակ տեղեկացրել է ԿԳՄՍ նախարար Արայիկ Հարությունյանը: Նախարարը նաև հրապարակել է դպրոցների ցանկը, որտեղ 2020 թվականին կապիտալ շինարարական աշխատանքներ են կատարվելու: Այդ դպրոցներն են` \nՀՀ Արարատի մարզ - Դեղձուտի միջնակարգ դպրոց\nՀՀ Արմավիրի մարզ - Արգինայի միջնակարգ դպրոց \nՀՀ Գեղարքունիքի մարզ -Լեռնահովիտի միջնակարգ դպրոց, Շատջրեքի միջնակարգ դպրոց, Ջիլի միջնակարգ դպրոց\nՀՀ Լոռու մարզ - Մեդովկայի միջնակարգ դպրոց, Հագվու միջնակարգ դպրոց\nՀՀ Շիրակի մարզ - Արեգնադեմի միջնակարգ դպրոց, Բերդաշենի միջնակարգ դպրոց, Կապսի միջնակարգ դպրոց \nՀՀ Սյունիքի մարզ - Հարժիսի միջնակարգ դպրոց, Դարբասի միջնակարգ դպրոց, Կապանի թիվ 4 միջնակարգ դպրոց\nՀՀ Տավուշի մարզ - Կիրանցի միջնակարգ դպրոց, Դովեղի միջնակարգ դպրոց\nՀՀ Վայոց ձորի մարզ - Գոմքի միջնակարգ դպրոց, Չիվայի միջնակարգ դպրոց Եղեգիսի միջնակարգ դպրոց\nՀՀ Կոտայքի մարզ - Ջրառատի միջնակարգ դպրոց, Կաթնաղբյուրի միջնակարգ դպրոց\nՀՀ Արագածոտնի մարզ - Լուսակնի միջնակարգ դպրոց, Գառնահովիտի միջնակարգ դպրոց\nՆախարարը նաև տեղեկացրել է, որ 2019 թ. ՀՀ պետական բյուջեի հավելյալ մուտքերից 2,5 մլրդ դրամ է հատկացվել կրթության, գիտության, մշակույթի և սպորտի ոլորտներին, որի շրջանակում կատարվել են նախագծային աշխատանքներ: Կատարված նախագծերի իրագործումը կպահանջի շուրջ 28 մլրդ դրամ: Եթե հետագայում պետությունը հատկացնի նոր միջոցներ, դրանք կիրագործվեն:\nՌոբոտիկայի լաբորատորիաների համար 2018 թվականին լրացուցիչ գումարներ են հատկացվել` մոտ 800 մլն դրամ: Մինչև 2019 թվականի տարեվերջ դպրոցների 50 տոկոսն ապահովված կլինի «Արմաթ» լաբորատորիաներով, որոնցում աշխատող մասնագետների աշխատավարձի համար պահանջվող գումարները նախատեսված են 2020 թ. պետական բյուջեում:\nՆախարարը նաև տեղեկացրել է, որ 2020 թվականին Հայաստանում կանցկացվի կենսաբանության միջազգային օլիմպիադան, որի կազմակերպման համար բազմաթիվ նոր լաբորատորիաներ են ձեռք բերվելու, որոնք հետագայում կտրամադրվեն հանրակրթական դպրոցներին:\nԸնդհանուր առմամբ 2020 թվականի պետական բյուջեի նախագծում կրթության, գիտության, մշակույթի և սպրոտի նախարության համար նախատեսված է 21 ծրագիր, 176 միջոցառում, որոնց իրականացման համար առաջարկվում է հատկացնել 179 մլրդ 459 մլն դրամ: 2019 թվականի համեմատ գալիք տարվա հատկացումներն ավելացել են 20 մլրդ 572 մլն դրամով կամ 12,9 տոկոսով:\n"
}