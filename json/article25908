{
    "title": "ԱՀ առողջապահության նախարարը Գևորգ Կեպենեկյանի հետ քննարկել է վիրավոր զինծառայողների հետագա բուժմանն առնչվող հարցեր",
    "text": "Արցախի Հանրապետության առողջապահության նախարար Արարատ Օհանջանյանը դեկտեմբերի 11-ին ընդունել է Ֆրանսիայի Լիոն քաղաքի նախկին քաղաքապետ, բժիշկ Գևորգ Կեպենեկյանին և  «Merieux»  հիմնադրամի «Մայր-երեխա» ծրագրի ղեկավար, բժիշկ Խելիլ Էտուին:\nԱյս մասին տեղեկացնում է Արցախի առողջապահության նախարարությունը:\nՈղջունելով հյուրերին` Արարատ Օհանջանյանն իր երախտագիտությունն է հայտնել  բոլոր այն միջազգային կազմակերպություններին ու անհատներին պատերազմական օրերին Արցախի առողջապահական ոլորտին ցուցաբերած  օժանդակության համար:\nԳևորգ Կեփենեկյանը  ներկայացրել է Արցախի որոշ հիվանդանոցներ այցելելու և առկա խնդիրները գույքագրելու նպատակները: Հայազգի բժիշկը պատրաստակամություն է հայտնել Ֆրանսիա վերադարձից հետո կազմակերպելու բժշկական օգնություն տրամադրելու ծրագիրը, որը ենթադրում է հիվանդների առողջության ոչ միայն ֆիզիկական, այլև հոգեբանական աջակցության ցուցաբերում:\nՀանդիպման ընթացքում քննարկվել են պատերազմական գործողություններից տուժած բժշկական հաստատությունների վերականգնմանը, վիրավոր զինծառայողների վերականգնողական բուժօգնության կազմակերպմանը, բուժսարքավորումների ձեռք բերմանն ու բուժանձնակազմի վերապատրաստմանը վերաբերող հարցեր:\n"
}