{
    "title": "Մրցույթները շահել են քաղաքական ուժերի հետ կապ ունեցող կապալառուներ. Փաշինյանը՝ ասֆալտ չանելու մասին |armenpress.am|",
    "text": "armenpress.am: ՀՀ վարչապետի պաշտոնակատար, «Քաղաքացիական պայմանագիր կուսակցության ընտրական ցուցակը գլխավորող Նիկոլ Փաշինյանը հայտնեց, որ ճանապարհների ասֆալտապտման համար մրցույթները շահել են քաղաքական որոշ ուժերի հետ կապ ունեցող շինարարական կազմակերպություններ, որոնք նախընտրական շրջանում հատուկ գործերը չեն անում: Փաշինյանն այս մասին ասաց քարոզարշավի շրջանակում Ջերմուկում քաղաքացիների հետ հանդիպմանը:\nՓաշինյանը նշեց՝ հանրապետությունում 400-500 կմ ասֆալտ պետք է անեն, և ինքը ՏԿԵ նախարարի պաշտոնակատար Սուրեն Պապիկյանից հետաքրքրվել է, թե ինչու այդ աշխատանքներն ընթացքի մեջ չեն:\n«Պարզվում է, որ մրցույթները շահել են քաղաքական որոշ ուժերի հետ կապ ունեցող շինարարական կազմակերպություններ: Եվ հիմա նրանք նախընտրական շրջանում հատուկ գործերը չեն անում, որ չերևա, թե այդ գործերն արվում են»,-ասաց նա:\nՓաշինյանը վստահեցրեց, որ այդ ընկերությունները խնդիր են ունենալու, նրանց զգուշացրեց, որ ունեն ընդամենը ժամեր՝ իրենց տեխնիկան դուրս բերելու, եթե ոչ, ապա ընտրություններից հետո «հանդիպելու են պողպատե մանդատի հետ»:\nԽոսելով թավիշից՝ նա ասաց, որ հեղափոխությունից հետո այդ բոլոր կապերի, ընկերությունների մասին գիտեին: Իսկ թե ինչու մինչև հիմա այդ հարցով չեն զբաղվել՝ Փաշինյանն ասաց. «Շատ պարզ պատճառով, որովհետև 2018-ի դրությամբ դաշտում շատ քիչ են եղել մարդիկ, որ այս կապերով կապված չեն: Իրենց հարցերը որ լուծեինք, դա նշանակում էր, որ 3 տարի մենք ճանապարհ չէինք կառուցի»:\n"
}