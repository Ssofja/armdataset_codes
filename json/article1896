{
    "title": "Արցախում բացվել է «Իրազեկ քաղաքացիների միավորման Ստեփանակերտի գրասենյակը»",
    "text": "Հուլիսի 23-ից Արցախում պաշտոնապես իր գործունեությունն է սկսել «Իրազեկ քաղաքացիների միավորման Ստեփանակերտի գրասենյակը», որի գործադիր տնօրեն է ընտրվել Վահրամ Թոքմաջյանը:\nԱյն հիմնադրվել է «Իրազեկ քաղաքացիների միավորում» հայաստանյան ՀԿ-ի մի շարք անդամների կողմից և նպատակ ունի նպաստել Արցախում քաղաքացիական հասարակության զարգացմանը և ժողովրդավարության ամրապնդմանը:\nԿազմակերպության առաջին փորձաքարը կլինի դիտորդական առաքելությունը և ընտրողների կրթությունը սեպտեմբերի 8-ին Արցախի բոլոր համայնքներում կայանալիք տեղական ինքնակառավարման մարմինների ընտրություններում:\nԱյդ նպատակով «Իրազեկ քաղաքացիների միավորման» ծրագրերի համակարգող Դանիել Իոաննիսյանի ղեկավարած պատվիրակության ներկայացուցիչները Արցախում հանդիպել են ԱԺ նախագահ Աշոտ Ղուլյանի, արդարադատության նախարար Արարատ Դանիելյանի, մարդու իրավունքների պաշտպան Արտակ Բեգլարայնի, հանրային հեռուստաալիքի՝ Արցախ TV-ի նախագահ Արսեն Առուստամյանի, Ոստիկանության և ԿԸՀ-ի ներկայացուցիչների, ինչպես նաև տեղի քաղաքացիական ակտիվիստների հետ:Ապագայում նախատեսվում է զարգացնել «Իրազեկ քաղաքացիների միավորման Ստեփանակերտի գրասենյակի» կարողությունները՝ այն վերածելով ամբողջությամբ արցախյան հասարակական կազմակերպության:\nԻրազեկ քաղաքացիների միավորում\n"
}