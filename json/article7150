{
    "title": "Հազարավոր լիբանանցիներ Ֆրանսիային կոչ են անում երկիրը կրկին վերցնել վերահսկողության տակ |civilnet.am|",
    "text": "civilnet.am: 58 000 մարդ առցանց խնդրագիր Է ստորագրել՝ կոչ անելով «Լիբանանը հաջորդ 10 տարվա համար ֆրանսիական մանդատին հանձնել»։ Խնդրագրին միացողների թիվը արագ ավելանում է։\nԽնդրագիրը Ֆրանսիային կոչ է անում վերահսկողության տակ վերցնել Լիբանանը Բեյրութում տեղի ունեցած մահաբեր պայթյունից հետո։ Քննադատներն ասում են, որ պատճառը Լիբանանի կառավարության կոռումպացվածությունն ու վատ կառավարումն է։\nԽնդրագիրը չորեքշաբթի Avaaz կայքում հրապարակել են Լիբանանի քաղաքացիները ՝ Բեյրութը ցնցած պայթյունից հետո։ Պայթյունի հետևանքով սպանվել է ավելի 140, վիրավորվել` ավելի քան 5000 մարդ։\n«Լիբանանի պաշտոնյաները հստակ ցույց տվեցին երկրի անվտանգությունն ու կառավարումն ապահովելու լիակատար անկարողությունը»,- ասվում է խնդրագրում: «Փլուզվող համակարգով, կոռուպցիայով, ահաբեկչությամբ և ռազմական խմբավորումներով երկիրը փչում է իր վերջին շունչը»։\n«Մենք կարծում ենք, որ Լիբանանը պետք է վերադառնա ֆրանսիական մանդատի տակ, որպեսզի հաստատվի մաքուր և ամուր կառավարում»։\nԼիբանանցիները հուսահատ են \n«Դոյչե Վելլե»-ի արաբական բաժնից Դիմա Թարխինին ասել է, որ խնդրագիրը լայնորեն տարածվել է լիբանանյան սոցիալական ցանցերում: «Ահա թե ինչքան հուսահատ են որոշ լիբանանցիներ»,- ասել է նա: \n«Շատ բան է կորսվել մի տեղում, որտեղ արդեն իսկ քիչ բան կար։ Նրանք կորցրել են իրենց տները, ունեցվածքը, չեն կարողանում փրկել իրենց երեխաներին, չգիտեն՝ ինչ անել»։\nՖրանսիան Առաջին աշխարհամարտից հետո՝ 1920-1945 թթ., ստանձնել էր Սիրիայի և Լիբանանի մանդատը։\nՄակրոնը՝ Բեյրութում\nԽնդրագիրն ուղարկվել է Ֆրանսիայի նախագահ Էմանուել Մակրոնին։ Նա առաջին օտարերկրյա առաջնորդն էր, որ ողբերգությունից հետո ժամանեց Բեյրութ:\nՄակրոնը ժամանելուն պես զգուշացրել է, որ առանց բարեփոխումների Լիբանանը «շարունակելու է խորտակվել»։ Նա խոստացել է, որ Ֆրանսիան կօգնի համախմբել օգնությունը քաղաքի համար, որը միլիարդավոր դոլարների վնաս է կրել և ավերվել:\nԲեյրութի կենտրոնում հավաքված զայրացած բազմությանը նա ասել է, որ քաղաքական իշխանությունների հետ նոր համաձայնության է հասնելու։\nՇարունակությունը՝ civilnet.am-ում\n"
}