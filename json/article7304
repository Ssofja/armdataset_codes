{
    "title": "Առաջարկվում է տուն-ինտերնատ ընդունել միայն բնակարան, ժառանգ և ընտանիքում աշխատունակ այլ անդամ չունեցող անձանց |hetq.am|",
    "text": "hetq.am: Աշխատանքի և սոցիալական հարցերի նախարարությունն առաջարկում է այս տարի նվազեցնել տուն-ինտերնատներում խնամվողների թիվը, դրա փոխարեն ավելացնել այլընտրանքային ծառայություներից օգտվողների քանակը։\nԱյլընտրանքային ծառայություն ասելով՝ նախարարությունը նկատի ունի փոքր տներ, տնային խնամքի և ցերեկային կենտրոններ, ընտանիքներին աջակցելու և այլ ծառայություններ։\nԲացի այդ, նախարարությունը նախատեսում է խստացնել տուն-ինտերնատ ընդունելության պայմանները։ Մասնավորապես՝ նախատեսվում է, որ տուն-ինտերնատ կընդունվեն միայն բնակարան, ժառանգ և ընտանիքում աշխատունակ այլ անդամ չունեցող անձինք։ Իսկ այն անձինք, ովքեր մինչ այս ցանկանում էին խնամքի ծառայություններ ստանալ տուն-ինտերնատում՝ կդիմեն այլընտրանքային ծառայություններ ստանալու համար կամ կշարունակեն բնակվել իրենց տներում (առկայության դեպքում)՝ ստանալով տնային խնամք:\nՆման առաջարկություններ Աշխատանքի և սոցիալական հարցերի նախարարությունը ներկայացրել է իրավական ակտերի նախագծերի հրապարակման միասնական կայքում։\n«Նախագծի ընդունման արդյունքում առնվազն 30-40 %-ով (հստակ գնահատված հաշվարկ դեռ չի կատարվել, սակայն մոտավոր պատկերն այդպիսին է) կնվազի տուն-ինտերնատներում խնամվողների և այնտեղ ընդունվելու համար դիմողների թիվը։ Դրա փոխարեն խնամքի տրամադրում հայցող անձանց՝ իրենց գնահատված կարիքներին համապատասխան կտրամադրվեն նոր՝ առավել հասցեական, նպատակային և արդյունավետ ծառայություններ»,- հայտնել է Աշխատանքի և սոցիալական հարցերի նախարարությունը։\nԱյս գործընթացը ենթադրում է, որ աստիճանաբար պետք է լուծարվեն կամ վերակազմակերպվեն շուրջօրյա խնամքի հաստատությունները։\nՔննարկման ներկայացված նախագծում նշված է, որ այժմ աշխատանքի և սոցիալական հարցերի նախարարության ենթակայության ընդհանուր տիպի երեք տուն-ինտերնատներում խնամվում է 640 շահառու, որոնց 60 %-ից ավելին ունեն զավակներ, իսկ մի մասն էլ ունի բնակարան:\nՇարունակությունը՝ hetq.am-ում\n"
}