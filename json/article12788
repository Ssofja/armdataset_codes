{
    "title": "Կորոնավիրուսային պատվաստանյութը մշակվում է արագացված ռեժիմով. աշխատում է 150 հետազոտական խումբ |civilnet.am|",
    "text": "civilnet.am: Գիտնականների ավելի քան 150 հետազոտական խմբեր ամբողջ աշխարհում փորձում են կորոնավիրուսի դեմ պատվաստանյութ մշակել: Ինչո՞ւ է այս գործընթացն այսքան երկար տևում, և ե՞րբ կլինի երկար սպասված արդյունքը: Deutsche Welle-ի անդրադարձը՝ թարգմանաբար։\nSARS-CoV-2 նոր կորոնավիրուսի դեմ պատվաստանյութ մշակելու փորձերն ամբողջ աշխարհում ընթանում են ամբողջ թափով: Ներկայում ավելի քան 150 հետազոտական խումբ է աշխատում այդ ուղղությամբ, բայց բոլոր նախագծերից միայն մեկ տասներորդն է գտնվում կլինիկական փորձարկումների փուլում:\nՎերջերս Բրազիլիայում և Հարավային Աֆրիկայում սկսվեցին ChAdOx1 nCoV-19 (AZD1222) թեկնածու պատվաստանյութի կլինիկական փորձարկումները: Բրազիլիայում, որը ծանր հարված է կրել COVID-19-ի համաճարակից, պատվաստանյութը փորձարկում են հազարավոր բուժաշխատողների շրջանում: Թեկնածու-պատվաստանյութերի մասին ընդհանուր ակնարկը առկա է Առողջապահության համաշխարհային կազմակերպության (ԱՀԿ) կայքում, և ցանկը անընդհատ թարմացվում է:\nՊատվաստանյութերի ինչ տեսակներ են մշակվում\nԱնկախ նրանից, թե որքանով են միմյանցից տարբերվում պատվաստանյութերի մշակման ծրագրերը, հիմնականում ուսումնասիրվում են դրանց երեք տեսակներ՝ վիրուսային սպիտակուցներով ինակտիվացված պատվաստանյութեր, կենդանի ռեկոմբինանտ (վեկտորային) պատվաստանյութեր և գենային պատվաստանյութեր (mRNA պատվաստանյութեր):\nԱռաջին դեպքում մենք խոսում ենք «մահացած» վիրուսների սպիտակուցներ պարունակող պատվաստանյութերի մասին, որոնք այդ նպատակով ենթարկվում են բարձր ջերմաստիճանի կամ մշակվում իոնացնող ճառագայթմամբ կամ ախտահանիչ միջոցներով: Օրգանիզմը ճանաչում է «մեռած» վիրուսները և արձագանքում է դրանց ՝ ստեղծելով հակամարմիններ, բայց չի հիվանդանում: Այս տեխնոլոգիայի կիրառմամբ, օրինակ, պատվաստանյութեր են ստեղծվել պոլիոմիելիտի, հեպատիտ B-ի, դիֆթերիայի, փայտացման կամ գրիպի դեմ:\nԿենդանի վեկտորային պատվաստանյութերը ստեղծվում են անվնաս, թուլացած վիրուսների (վեկտորների) հիման վրա, որոնք պարունակում են գեն ՝ SARS-CoV-2 գենոմի մի փոքր մասնիկ: Վեկտորները ծառայում են որպես պաթոգեն օրգանիզմներին դեպի բջիջ տեղափոխող փոխադրամիջոց: Հայտնվելով այնտեղ՝ գենետիկորեն ձևափոխված վիրուսները բազմանում են բջիջների ներսում և առաջ բերում են SARS-CoV-2 սպիտակուցների նկատմամբ օրգանիզմի իմունային պատասխան: Այս կերպ ստեղծվել են կարմրուկի, ջրծաղիկի, խոզուկի և կարմրախտի պատվաստանյութերը:\nԵթե պաթոգենները ի վիճակի են արագ գենետիկական փոփոխությունների ենթարկվել կամ ստեղծում են նոր վարակիչ հիվանդությունների սպառնալիք, ինչպես դա եղավ Զիկա վիրուսի կամ SARS ատիպիկ թոքաբորբի դեպքում, դասական հակավիրուսային պատվաստանյութերը առանձնապես արդյունավետ չեն: Հետևաբար, մեծ հույսեր են դրվում այսպես կոչված mRNA պատվաստանյութերի վրա:\nԱյս պատվաստանյութերի գործողության սկզբունքը կայանում է հետևյալում. դրանք պարունակում են վիրուսային մոլեկուլ՝ մատրիցային (ձևանմուշային) RNA (mRNA), որը գտնվում է լիպիդային նանոմասնիկի մեջ: Հայտնվելով օրգանիզմում՝ mRNA-ն մտնում է բջիջ և սկսում է սինթեզել պաթոգենի հակածինները, որոնք հարուցում են իմունային պատասխան:\nՏեխնոլոգիան լավ է նրանով, որ mRNA-ն բավականին պարզ մոլեկուլ է, ուստի այն կարող է արտադրվել համեմատաբար արագ և շատ մեծ քանակությամբ: Այնուամենայնիվ, հենց այս մեթոդն էլ ամենամեծ անհանգստություններն է առաջացնում։ Խնդիրն այն է, որ նմանատիպ հին, ժամանակի հետ փորձարկված պատվաստանյութերը պարզապես գոյություն չունեն, ուստի հայտնի չէ, թե ինչպես այն իրեն կպահի մարդու օրգանիզմում:\nԻնչու է պատվաստանյութի ստեղծումը այդքան երկար տևում\nՆախկինում անվտանգ և արդյունավետ պատվաստանյութ մշակելը տևում էր մինչև 20 տարի, գործընթացի արժեքը չէր գերազանցում մեկ միլիարդ եվրոն: Բարեբախտաբար, ընդհանուր նպատակի համար բազմաթիվ ընկերություններ և հետազոտական ինստիտուտներ են համախմբում իրենց ջանքերը։ Միջգերատեսչական համագործակցությունը խնայում է ոչ միայն պատվաստանյութի ստեղծման ծախսերը, այլև շատ ավելի արժեքավոր ռեսուրս՝ ժամանակը:\nՆոր պատվաստանյութ մշակելու հիմնական գերակայությունները դրա անվտանգությունն ու արդյունավետությունն են: Բացի այդ, պատվաստանյութը պետք է լինի բոլորին հասանելի և մատչելի:\nՍովորաբար պատվաստանյութերի զարգացումը տեղի է ունենում մի քանի փուլով, ինչը նորմալ պայմաններում կարող էր տևել 15-20 տարի, նույնիսկ եթե գործընթացի որոշ փուլեր մասնակիորեն զուգահեռ անցկացվեն:\nԲայց կորոնավիրուսային համաճարակի պատճառով SARS-CoV-2- ի դեմ նոր պատվաստանյութի ստեղծումը իրականացվում է արագացված ռեժիմով: Դա հնարավոր դարձավ շնորհիվ կորոնավիրուսների մասին արդեն գոյություն ունեցող գիտելիքների, որոնց «ազգականը» SARS-CoV-2 է: Այսպիսով, զարգացման գործընթացի որոշ փուլեր հնարավոր եղավ բաց թողնել, իսկ թեկնածու պատվաստանյութի փորձարկումը սկսվեց կամավորների շրջանում՝ համաճարակից ընդամենը վեց ամիս անց:\nՇարունակությունը՝ civilnet.am-ում\n"
}