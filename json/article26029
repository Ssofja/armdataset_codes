{
    "title": "Գևորգ Պետրոսյանի լանսարոտյան հեղափոխությունը․ ինչպես նպատակահարմարը դարձավ ապազգային |fip.am|",
    "text": "fip.am: Ազգային ժողովի «Բարգավաճ Հայաստան» խմբակցության պատգամավոր Գևորգ Պետրոսյանն ու արդարադատության նախկին նախարար Գևորգ Դանիելյանը վերջին օրերին քննադատում են ԱԺ-ի կողմից Լանսարոտեի կոնվենցիայի վավերացումը։ Մինչդեռ 10 տարի առաջ երկու գործիչները, լինելով նախարարներ, նպատակահարմար էին համարում այս կոնվենցիայի ստորագրումը։\nԱզգային ժողովի կողմից մայիսի 11-ին վավերացված «Սեռական շահագործումից և սեռական բնույթի բռնություններից երեխաների պաշտպանության մասին» Եվրոպայի խորհրդի կոնվենցիան բուռն քննարկումների առարկա է դարձել։ Կոնվենցիան, որը հայտնի է ընդունման վայրի՝ Լանսարոտեի անունով, քննադատության են ենթարկում նաև որոշ իրավաբաններ, ԱԺ պատգամավորներ և այլոք։ \nԿոնվենցիայի վավերացմանը դեմ է արտահայտվում նաև ԱԺ «Բարգավաճ Հայաստան» խմբակցության պատգամավոր Գևորգ Պետրոսյանը՝ նշելով, որ այս կոնվենցիայով սեպ է խրվում հայկական արժեհամակարգի մեջ։ «Ի՞նչ է նշանակում սեռական կրթության ընթացքում երեխաներին մատուցել սեռական դաստիարակություն»,- հանդես գալով քննադատությամբ, մասնավորապես, նշել է ԲՀԿ պատգամավորը։\nԸստ Պետրոսյանի, կոնվենցիան իր մեջ վտանգ է պարունակում։ Վերջինիս հետ համակարծիք է նաև արդարադատության նախկին նախարար, իրավաբան Գևորգ Դանիելյանը։ \nՎերջինս ֆեյսբուքյան իր էջում գրառում է արել՝ նշելով, որ կոնվենցիայի հենքով նախորդ տարիներին քրեական օրենսգրքում փոփոխություններ են կատարվել և արդյունքում 16 տարին չլրացած անձինք փոխադարձ համաձայնությամբ կարող են սեռական հարաբերություն ունենալ։ Եվ իրականում երեխաների սեռական շահագործման դեմ պայքարի համար կոչված կոնվենցիան հանգեցնում է հակառակ արդյունքի՝ երեխաները հայտնվում են անպաշտպան վիճակում։\nԿարճ ակնարկ\nՀայաստանը, ինչպես հայտնի է, կոնվենցիան ստորագրել է 2010 թ. սեպտեմբերի 29-ին։\nՄինչ ստորագրումը՝ Արդարադատության, Աշխատանքի և սոցիալական հարցերի նախարարությունները, ինչպես նաև ոստիկանությունը (որոնք գլխավորում էին, համապատասխանաբար, Գևորգ Դանիելյանը, Գևորգ Պետրոսյանը և Ալիկ Սարգսյանը) կոնվենցիայի ստորագրման նպատակահարմարության վերաբերյալ տեղեկանքներ էին ներկայացրել։ \n«Փաստերի ստուգման հարթակն» արդարադատության նախարարությունից խնդրեց տրամադրել նշված տեղեկանքները, որոնցից հատկապես ուշադրության են արժանի աշխատանքի և սոցիալական հարցերի և արդարադատության նախարարությունների տեղեկանքները։ \nԱշխատանքի և սոցիալական հարցերի նախարարություն\nԱշխատանքի և սոցիալական հարցերի նախարարությունը, մասնավորապես, նշել էր, որ կոնվենցիայի ստորագրումը գտնում է նպատակահարմար, քանի որ այն կնպաստի ոլորտում իրականացվող բարեփոխումների գործընթացին, համապատասխան վերահսկման մեխանիզմների հստակեցմանը։ \nՀատկանշական է, որ տեղեկանքը, որը ներկայացվել էր 2009 թվականին, ստորագրել էր անձամբ ԲՀԿ-ական պատգամավոր Գևորգ Պետրոսյանը, որն այն ժամանակ զբաղեցնում էր աշխատանքի և սոցիալական հարցերի նախարարի պաշտոնը։ Վերջինիս ստորագրած տեղեկանքում, ի հեճուկս վերջին հայտարարությունների, որևէ մտահոգություն չկա կոնվենցիայի վավերացման մասով։ Այն խնդիրները, որոնց մասին Պետրոսյանն այսօր բարձրաձայնում է, տեղեկանքում որևէ կերպ արտացոլված չեն։ \nԱրդարադատության նախարարություն\nԱրդարադատության նախարարության տեղեկանքում ևս խոսվում է կոնվենցիայով ոլորտում նախատեսվող անհրաժեշտ և կարևոր կարգավորումների մասին։ Նախարարությունը կոնվենցիայի ստորագրումը գտել է նպատակահարմար՝ հիմք ընդունելով սեռական շահագործումից և սեռական բնույթի բռնություններից երեխաների պաշտպանության գործում միջազգային համագործակցության անհրաժեշտությունը։ Այս տեղեկանքում ևս կոնվենցիայում առկա «որևէ վտանգների» մասին խոսք չկա։ Տեղեկանքը ներկայացվել է 2010 թ. հունիսին, երբ արդարադատության նախարարն էր վերը նշված Գևորգ Դանիելյանը։ \nԱյսպիսով, Լանսարոտեի կոնվենցիայի դեմ ակտիվ դեմ արտահայտվող, դրանում հայկական արժեհամակարգի մեջ «սեպ խրող» վտանգներ տեսնող Գևորգ Դանիելյանն ու Գևորգ Պետրոսյանը տարիներ առաջ ոչ միայն խնդիրներ չեն տեսել կոնվենցիայի մեջ, այլև պաշտոնապես նպատակահարմար են համարել դրա ստորագրումը։\nԱնի Գրիգորյան\n"
}