{
    "title": "Լոռիում կատարված ապօրինի ծառահատումների դեպքի առթիվ հարուցված քրգործն ուղարկվել է դատարան",
    "text": "ՀՀ քննչական կոմիտեի Լոռու մարզային քննչական վարչության Թումանյանի քննչական բաժնում ավարտվել է ապօրինի ծառահատումների դեպքի առթիվ հարուցված քրեական գործի նախաքննությունը։ Այս մասին տեղեկացնում է ՀՀ Քննչական կոմիտեն։\nՔննությամբ ձեռք բերված տվյալների համաձայն՝ Լոռու մարզի 23-ամյա բնակիչը ընկերոջից թաքցնելով վառելափայտ ձեռք բերելու համար համապատասխան փաստաթուղթ չունենալու հանգամանքը, 2020թ. մայիսի 12-ին` ժամը 12-ի սահմաններում, վերջինիս հետ իրենց պատկանող «Ուազ» մակնիշի ավտոմեքենաներով գնացել են «Հայանտառ» ՊՈԱԿ-ի «Լալվարի անտառտնտեսություն» մասնաճյուղի Շնողի անտառպետության 3-րդ պահաբաժնում գտնվող «Գուլաբի» կոչվող հանդամաս, որտեղ 23-ամյա երիտասարդը բենզասղոցի գործադրմամբ ապօրինի հատել է հաճարենի տեսակի ծառեր, այնուհետև առանց թույլտվության այն տեղափոխել:\nՆույն օրը, ապօրինի փայտանյութ տեղափոխելու կասկածանքով, վերոնշյալ ավտոմեքենաները ՀՀ ոստիկանության աշխատակիցների կողմից ստուգման են ենթարկվել և տեղափոխվել հատուկ պահպանվող տարածք:\nՁեռք բերված բավարար ապացույցների հիման վրա՝ Լոռու մարզի 23-ամյա բնակչին մեղադրանք է առաջադրվել՝ ՀՀ քրեական օրենսգրքի 296-րդ հոդվածի (ծառերի, թփերի և բուսածածկի ապօրինի հատումը կամ ծառերը, թփերն առանց թույլտվության տեղափոխելը) 1-ին մասի հատկանիշներով: Նրա նկատմամբ որպես խափանման միջոց ընտրվել է ստորագրություն՝ չհեռանալու մասին:\nՆախաքննության ընթացքում պատճառված վնասը վերջինիս կողմից ամբողջությամբ վերականգնվել է:\nՆախաքննությունն ավարտվել է, և քրեական գործը՝ մեղադրական եզրակացությամբ, ուղարկվել է դատարան:\n"
}