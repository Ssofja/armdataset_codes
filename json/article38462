{
    "title": "ԱՀ ԱՆ-ն հորդորում է պահպանել հակահամաճարակային կանոնները",
    "text": "ԱՀ առողջապահության նախարարությունը հայտարարություն է տարածել, որում ասված է.\n«2020 թ. սեպտեմբերից Արցախին պատուհասած արհավիրքը, իր բոլոր հետևանքներով հանդերձ, որոշակիորեն նպաստեց նաև հակահամաճարակային կանոնների պահպանության հարցում քաղաքացիների զգոնության թուլացմանը:\nՊատերազմին զուգահեռ Արցախը փորձում էր դիմակայել նաև համընդհանուր չարիք դարձած COVID-19 կորոնավիրուսին, որի ընթացքում հասկանալի պատճառներով վիրուսի տարածման կանխարգելումը քիչ արդյունավետություն և վերահսկելիություն ուներ, այդ պատճառով բացառված չէ, որ կային մի շարք վարակակիրներ, ովքեր հաղթահարել են հիվանդությունը առանց բժշկական միջամտության, սակայն նրանցից տարածվող վտանգը շարունակվում է պահպանվել:\nԹեև Արցախում ստեղծված իրադրությունն ու հանրության հոգեբանական վիճակը հաճախ երկրորդ պլան են մղում սեփական առղջությունը պահպանելու իրավունքի և այլոց առողջության համար վտանգ ստեղծելուց զերծ մնալու պարտականության պատշաճ կատարումը, այդուհանդերձ խնդրում և հորդորում ենք ցուցաբերել բարձր պատասխանատվություն, պահպանել օրինապաշտ ու պայքարող արցախցու անքննելի կերպարը և միահամուռ ուժերով լծվել մեր ծնողների, տատիկների ու պապիկների, խոցելի խմբում գտնվող մեր համերկրացիների կյանքին ու առողջությանը իրական վտանգ ներկայացնող այդ չարիքի դեմ պայքարին:\nԱյս գերագույն նպատակին հասնելու համար վարակակիր լինելու նախանշանների առկայության դեպքում ընդամենը անհրաժեշտ է հետևել ստորև բերված պարզագույն կանոններին.\n       1. Մնացե՛ք տանը\n       2. Մեկուսացե՛ք տան մյուս անդամներից\n       3. Զանգահարե՛ք բժշկին՝ նախքան նրան այցելելը\n       4. Կրե՛ք բժշկական դիմակ՝ եթե ցուցված է       5. Փակե՛ք բերանը և քիթը փռշտալիս և հազալիս\n       6. Հաճախակի լվացե՛ք ձեռքերը\n       7. Առանձնացրե՛ք տնային պարագաները\n       8. Հյուրեր մի՛ ընդունեք\n       9. Լվացքի համար ապահովեք ջրի հնարավորինս բարձր ջերմաստիճան\n       10 .Հերմետիկ փակեք աղբամանը\n    11. Հետևեք ախտանշանների զարգացմանը (ջերմություն, հազ, շնչառության դժվարացում, հարբուխ, կոկորդի ցավ):\nՀարգելի՛ քաղաքացիներ, խնդրում և հորդորում ենք հետևել ինքնամեկուսացման խորհուրդներին, չվտանգել ձեր և ձեր մտերիմների առողջությունը»:\n"
}