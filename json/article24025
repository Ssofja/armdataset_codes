{
    "title": "Մեծ Բրիտանիան այսօր դուրս կգա Եվրամիությունից |azatutyun.am|",
    "text": "azatutyun.am։ Այսօր Լոնդոնի ժամանակով 23:00-ին կկայանա «Բրեքզիթ»-ը, որի մասին երկար ժամանակ խոսվում էր: Մինչև տարեվերջ ոչինչ չի փոխվի, քանի որ կգործի անցումային շրջանը:\nԹեև այսօր Բրիտանիան դուրս կգա Եվրամիությունից (ԵՄ), բայց կմնա միասնական մաքսային տարածքում և կսկսի ԵՄ-ի հետ բանակցել առևտրային համաձայնագրի շուրջ: Եթե մինչև այս տարվա վերջ չհաջողվի պայմանավորվել, ինչը շատ հավանական է, և Լոնդոնը չխնդրի անցումային շրջանի երկարաձգում, ապա 2021 թվականին Մեծ Բրիտանիայի և ԵՄ-ի միջև մաքսային պատնեշ կառաջանա: Նախկին կանոնները կկիրառվեն միայն Հյուսիսային Իռլանդիայի համար:\nՎարչապետ Բորիս Ջոնսոնը այսօր հատուկ հեռուստատեսային ուղերձով կդիմի քաղաքացիներին:\n"
}