{
    "title": "«Պատժամիջոցներին մենք սովորել ենք». Լավրովը նշել է ԵՄ-ի` որպես գործընկեր անհուսալիության մասին\r\n |tert.am|",
    "text": "tert.am: Ռուսաստանի արտգործնախարար Սերգեյ Լավրովը հայտարարել է, որ Մոսկվան արդեն սովոր է տարբեր տեսակի պատժամիջոցների Արևմուտքի կողմից, և դրանց շնորհիվ համոզվել է գործընկերների, այդ թվում ՝ ԵՄ երկրների անվստահելիության մեջ, այնինչ այդ երկրների հետ շատ համատեղ ծրագրեր կային: Այս մասին գրում է radiosputnik.ria.ru կայքը` հղում տալով «Россия 1» հեռուստաալիքին:\n«Պատժամիջոցներին մենք սովորել ենք: Հիմնական աշխարհաքաղաքական արձագանքն այն է, որ մենք տարիների ընթացքում համոզվել ենք մեր արևմտյան գործընկերների, այդ թվում, ցավոք, Եվրամիության անդամների անվստահելիության մեջ: Մենք շատ ծրագրեր ունեինք, հեռուն գնացող ծրագրեր: Մենք ունենք համապատասխան փաստաթղթեր այն մասին, թե ինչպես կարող ենք զարգացնել հարաբերությունները Եվրամիության հետ էներգետիկ ոլորտում, բարձր տեխնոլոգիաների ոլորտում և, ընդհանուր առմամբ, տնտեսական համագործակցության ոլորտում»,-հայտարարել է Լավրովը:\nՄիևնույն ժամանակ, ՌԴ արտգործնախարարը ընդգծել է, որ պետք չէ անտեսել Մոսկվայի դեմ արևմտյան հնարավոր նոր պատժամիջոցները:\n«Սա չի կարելի առանց արձագանքի թողնել: Դա, առաջին հերթին, սխալ է դիվանագիտության օրենքների տեսանկյունից: Երկրորդ, մենք պարզապես ուզում ենք սահմանափակել տարբեր արևմտյան կառույցների և պետությունների և բազմաթիվ այսպես կոչված հասարակական կազմակերպությունների բացասական ազդեցությունը մեր երկրում գոյություն ունեցող ծրագրերի վրա, որոնք գոյություն ունեն նաև մեր դաշնակիցների մոտ»,-նշել  է Լավրովը:\n"
}