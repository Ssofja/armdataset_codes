{
    "title": "Լուկաշենկոյի երդմնակալության դեմ բողոքի ցույցեր Մինսկում. ցուցարարների դեմ բիրտ ուժ է կիրառվել |azatutyun.am|",
    "text": "azatutyun.am: Բելառուսի նախագահ Ալեքսանդր Լուկաշենկոյի երդմնակալության դեմ բողոքողներին Մինսկում ցրել են բիրտ ուժի և ջրցան մեքենաների միջոցով: Այնուամենայնիվ, հարյուրավոր մարդիկ չէին լքում մայրաքաղաքի կենտրոնը:\nՄինսկում դեռ երեկ առավոտից ինքնաբուխ ցույցերի մասնակիցներին բերման էին ենթարկում: Երեկոյան, երբ մոտ 5 հազար մարդ էր հավաքվել, անվտանգության ուժերը սկսել են գործել ծայրաստիճան կոշտ՝ գործի են դրվել ջրցան մեքենաները՝ ջրի փոխարեն ինչ-որ նարնջագույն հեղուկով, նաև մահակներ և էլեկտրաշոկերներ:\nԿան վիրավորներ: Անվտանգության ուժերի աշխատակիցները, այդ թվում նաև՝ քաղաքացիական հագուստով, հարվածում էին մեքենաներին, որոնց վարորդները ձայնային ազդանշաններով իրենց համերաշխությունն էին հայտնում ցուցարարներին: Ականատեսները նաև կրակոցներ են լսել:\nԱռնվազն 160 մարդ բերման է ենթարկվել:\nՕրվա հերոսը «Յանդեքս» տաքսու վարորդն էր, ում հաջողվել է տանել մի ցուցարարի, որին հետապնդում էին հատուկ նշանակության ջոկատները:\n"
}