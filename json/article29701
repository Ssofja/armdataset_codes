{
    "title": "Թուրքիայում խոշոր երկրաշարժ է գրանցվել․ կա զոհ |ermenihaber.am|",
    "text": "ermenihaber.am: Թուրքիայի Բինգյոլ (պատմական Բյուրակն) նահանգի Քարլըովա շրջանում՝ Բինգյոլ քաղաքից 56կմ դեպի հյուսիս 5․7 մագնիտուդ ուժգնությամբ երկրաշարժ է գրանցվել։\nԹուրքիայի աղետների և արտակարգ իրավիճակների կառավարման վարչության (AFAD) հրապարակած տեղեկությունների համաձայն՝ ստորգետնյա ցնցումները գրանցվել են հունիս 14-ին։ Ցնցումները զգացվել են նաև հարակից շրջաններում։\nԵրկրաշարժի էպիկենտրոնը գտնվել է 5կմ խորության վրա։ Երկրաշարժի հետևանքով 21 քաղաքացու հոսպիտալացրել են, ավելի ուշ նրանցից 3-ը դուրս են գրվել հիվանդանոցից։\nԹուրքական մեկ այլ աղբյուրի հաղորդմամբ՝ փլատակների տակ մնացած 1 գյուղական ոստիկան (գյուղապահակ) է մահացել։ \nԵրկրաշարժից տուժել են մի շարք աղյուսե տներ, անասնաշենքեր, ինչպես նաև դպրոցը  և  ոստիկանատունը։\nԱյս խոշոր երկրաշարժից ժամեր անց շուրջ 4 մագնիտուդ ուժով 77 ցնցում է գրանցվել։\nԹուրքիայում ոլորտի մասնագետների կարծիքով՝ Բինգյոլում և հարակից շրջաններում ավելի խոշոր՝ շուրջ 7 մագնիտուդ ուժով երկրաշարժ է կանխատեսվում։\n"
}