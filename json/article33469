{
    "title": "Էկոնոմիկայի նախարարությունը տնտեսության շուրջ 5 % անկում է կանխատեսում 2020 թվականի համար |hetq.am|",
    "text": "hetq.am: Էկոնոմիկայի նախարարության կանխատեսմամբ 2020 թվականին Հայաստանի տնտեսական անկումը կկազմի շուրջ 5 %։\nԻնչպես այսօր լրագրողների հետ զրույցում մեկնաբանեց Էկոնոմիկայի նախարար Տիգրան Խաչատրյանը, սպասվում է, որ տարվա երրորդ և չորրորդ եռամսյակներում տնտեսությունն ավելի դրական միտումներ ու ցուցանիշներ կգրանցի, քան գրանցել է երկրորդ եռամսյակում։\nՀայաստանում սովորաբար համախառն ներքին արդյունքի մոտ 40 %-ն արտադրվում է առաջին կիսամյակում, 60 %-ը՝ երկրորդ կիսամյակում։ Այս հանգամանքը և տնտեսական ակտիվության անկման տեմպերի սպասվող թուլացումը հաշվի առնելով՝ նախարարությունը կանխատեսում է, որ Հայաստանը տարին կամփոփի համախառն ներքին արդյունքի շուրջ 5 % նվազմամբ։\n«Սա նման է համաշխարհային տնտեսության ընդհանուր միտումներին։ Միջազգային հեղինակավոր կազմակերպությունները համաշխարհային տնտեսության մինչև 6 % անկում են կանխատեսում։ Նաև կանխատեսում են, որ 2021 թվականը լինելու է տնտեսության վերականգնման տարի»,- նշեց Տիգրան Խաչատրյանը։\nՎիճակագրական կոմիտեի (ՀՀ ՎԿ) ամենաթարմ տվյալների համաձայն՝ այս տարվա առաջին կիսամյակում Հայաստանի տնտեսական ակտիվության ցուցանիշը, նախորդ տարվա նույն կիսամյակի համեմատ, նվազել է 4.7 %-ով։\nՇինարարության ոլորտում կիսամյակի կտրվածքով անկումը կազմել է 23.4 %, առևտրաշրջանառության ոլորտում ՝ 11.1 %, ծառայությունների ոլոտում՝ 6.4 %։\nԱռաջին կիսամյակի կտրվածքով արդյունաբերության ոլորտի աճը 1.5 % է, գյուղատնտեսության աճը՝ 1.7 %: \nԿենտրոնական բանկն էլ (ՀՀ ԿԲ) այս տարվա համար կանխատեսել է 4 % տնտեսական անկում։\n"
}