{
    "title": "ԲՀԿ-ն, ՀՅԴ-ն, ՀՀԿ-ն ու այլ կուսակցություններ պահանջում են վարչապետի եւ կառավարության հեռացումը",
    "text": "Շուրջ 17 կուսակցություններ՝ այդ թվում՝ ԲՀԿ-ն, ՀՅԴ-ն, ՀՀԿ-ն տարածել են համատեղ հայտարարություն, որով պահանջում են կառավարության եւ վարչապետի հեռացումը։ Հայտարարությունն ամբողջությամբ ներկայացնում ենք ստորեւ․\n«Հայ ժողովուրդը, խորհրդարանական եւ արտախորհրդարանական քաղաքական ուժեր, մեկտեղել են իրենց կարողականությունը՝ դիմագրավելու հայկական երկու պետություններին ուղղված թուրքադրբեջանական ագրեսիան:\nՊատերազմական այս օրերին քաղաքական, դիվանագիտական եւ ռազմական ճակատներում բեկում մտցնելու հորդորով իշխանություններին ենք ներկայացրել բազմաթիվ առաջարկություններ, այդ թվում իրավիճակի շտկմանն ուղղված հանդիպումների առաջարկներ, որոնք   մնացել են անպատասխան եւ չիրագործված:  \nՊատերազմը սաստիկ է, կորուստներն՝ անդառնալի եւ ծանր: Որպես պետություն եւ ժողովուրդ կանգնած ենք ճակատագրական հանգրվանի առջեւ, որը պահանջում է վճռական որոշումներ եւ գործողություններ: Մինչդեռ, քաղաքական իշխանությունների ձեռնարկած քայլերը համարժեք չեն մեր ժողովրդին ուղղված գոյապահպանական սպառնալիքին:\nԱյս ընթացքում իշխանությունն ի ցույց դրեց իր բացահայտ անկարողությունը, ներքին եւ արտաքին մարտահրավերները դիմակայելու անընդունակությունը: Մարդկային եւ տարածքային կորուստները, Հայաստանի դաշնակիցների եւ առաջին հերթին Ռուսաստանի Դաշնության հետ ոչ լիարժեք հարաբերություններն ակնհայտ են դարձնում գործող իշխանության սնանկությունը: Այս իրավիճակի ողջ պատասխանատվությունը կրում են քաղաքական իշխանությունները, որոնք չձերբազատվեցին անսխալականության իրենց բարդույթից՝ հայկական երկու պետությունները կանգնեցնելով ծանր իրողությունների, իսկ Արցախը՝ նաեւ տարածքային լրջագույն կորուստների առջեւ: Ուստի, իշխանությունները զրկվել են հայ ժողովրդին ներկայացնելու քաղաքական եւ բարոյական հիմքերից:\nԱնդառնալի կորուստները կանխելու համար, պահանջում ենք՝\n1.    ստեղծված աղետալի վիճակի համար պատասխանատու վարչապետ Փաշինյանի եւ նրա կառավարության ժամ առաջ, ինքնակամ եւ անցնցում հեռացումը,2.    իրավիճակում բեկում մտցնելու կարողություն ունեցող եւ ռազմաքաղաքական խնդիրներ լուծող գործադիր իշխանության նոր մարմնի հրատապ ստեղծումը:Սիրելի հայրենակիցներ, օրհասական այս պահին մեր պահանջը թելադրված է հայկական երկու պետությունների լինելիության հրամայականով եւ այն վստահությամբ, որ նոր իրավիճակում հայոց անկոտրում բանակն ու միասնական հայ ժողովուրդն ի զորու են հաղթական ճեղքում ապահովել ռազմաճակատում»: \n1    «Ազատություն» կուսակցություն2    «Ազգային անվտանգություն» կուսակցություն3    «Ազգային օրակարգ» կուսակցություն4    «Ազգային ժողովրդավարական միություն» կուսակցություն5    «Ազգային համաձայնություն» կուսակցություն6    «Ալյանս առաջադիմական ցենտրիստական» կուսակցություն7    «Բարգավաճ Հայաստան» կուսակցություն8    «Դեմոկրատական այլընտրանք» կուսակցություն9    «Երկիր Ծիրանի» կուսակցություն10    «Հայ Յեղափոխական Դաշնակցություն» կուսակցություն11    «Համերաշխություն» կուսակցություն12    «Հայաստանի ժողովրդավարական ազատական միություն» կուսակցություն13    «Հայաստանի Հանրապետական» կուսակցություն14    «Հայաստանի քրիստոնեա-դեմոկրատական միություն» կուսակցություն15    «Հայրենիք» կուսակցություն16    «Մեկ Հայաստան» կուսակցություն17    «Սահմանադրական իրավունք միություն» կուսակցություն    \n"
}