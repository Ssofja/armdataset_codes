{
    "title": "Հանրապետությունում մինչև տարվա վերջ տնկված կլինի շուրջ 3 մլն ծառ |armenpress.am|",
    "text": "armenpress.am: Կառավարության հակաճգնաժամային 15-րդ միջոցառման շրջանակում իրականացվող ափապաշտպան անտառաշերտի տնկման աշխատանքների զգալի մասն արդեն կատարված է: Ասուլիսի ժամանակ ներկայացնելով ծառատունկի մանրամասները, ՀՀ շրջակա միջավայրի նախարարի տեղակալ Վարդան Մելիքյանը, նշեց, որ 1 մլն 950 հազար ուռենու կտրոն ՀՀ-ի 7 մարզում արդեն տնկված է: Աշխատանքներում ներգրավված է մոտ 1 000 քաղաքացի:\n«Աշխատանքներն իրականացվել են նախապես նշված 6 մարզում՝ Սյունիքում, Վայոց ձորում, Գեղարքունիքում, Տավուշում, Լոռիում և Շիրակում, որոշ աշխատանքներ են իրականացվել նաև Կոտայքի բարձրադիր գոտիներում: Ինչո՞ւ են այս տարածքներն ընտրվել: Քանի որ տնկումների սեզոնի ավարտն էր, և այս առումով եղան քննադատություններ, բայց մենք հաշվի էինք առել այս հանգամանքը, դրա համար ընտրել ենք բարձրադիր գոտիները, որտեղ ծառերի վեգետացիա դեռ չէր սկսվել, որպեսզի ունենանք նորմալ արդյունք»,-ասաց նա:\nԾառատունկի աշխատանքներում հիմնականում ընդգրկված են տեղի համայնքների բնակիչները, սակայն Վարդան Մելիքյանը նշեց, որ եղել են դեպքեր, երբ մարդիկ հեռավոր համայնքից իրենց ավտոմեքենայով եկել են մասնակցել ծառատնկմանը՝ վաստակելով գումար: Նախարարի տեղակալի խոսքով՝ բնակիչները հնարավորություն են ունեցել օրվա կտրվածքով մինչև 10 հազար դրամ վաստակել:  \n«Մարդկանց ներգրավելու առումով, ընդհանուր առմամբ, խնդիր չենք ունեցել, մենք արդեն ունենք 1 000 ներգրավված աշխատակից, բայց կունենանք ավելին, որովհետև ծառերը տնկելուց հետո առջևում ցանկապատման աշխատանքներ են»,-ասաց նախարարի տեղակալը:\nՄինչև հունիսի 5-ը ծրագրի ծառատնկման հատվածը կավարտվի, և 2 մլն կտրոնը տնկված կլինի, իսկ մինչև հուլիսի վերջը  կավարտվեն ցանկապատման աշխատանքները:\nՀանրապետությունում ծառատունկն այս տարի այսքանով չի ավարտվում: Աշնանը նույնպես իրականացվելու է ծառատունկ, բյուջեով նախատեսված է 400 մլն դրամից ավելի գումար է հատկացվելու «Հայանտառ»-ին: Նախարարի տեղակալը նշեց, որ նախորդ տարի աշնանը ծառատունկին մասնակցեց մոտ 1 000 մարդ: Այս տարի նույնպես նույնքան մարդ է նախատեսվում ներգրավել: Աշնանը նախատեսված ծառատունկն իրականացվելու է անտառային հողերում, կտնկվեն կաղնի, հաճար, թեղի և այլն: Նախարարի տեղակալը նշեց, որ մինչև տարվա վերջ շուրջ 3 մլն ծառ տնկված կլինի:\n"
}