{
    "title": "Պետք է ապահովենք մեր երեխաների սեռական գրագիտությունը. Փաշինյան |epress.am|",
    "text": "epress.am: Վարչապետ Նիկոլ Փաշինյանն անդրադարձել է «Իմ մարմինն անձնական է» գրքի շուրջ ստեղծված վիճակին։\n«Անալիտիկ» լրատվական կայքի լրագրողը Փաշինյանի ասուլիսի ժամանակ հարց է տվել, թե ինչ վերաբերմունք ունի վարչապետը «Իմ մարմինն անձնական է» գրքին։ Վարչապետը բարձր է գնահատել գիրքը և նշել, որ Հայաստանի բոլոր քաղաքացիները պետք է սեռական կրթության բնագավառում գրագիտություն ունենան։\n«Էդ աղմուկը երբ եղավ, ես ուզեցի տեսնել՝ էդ ինչ է, և ես այսօր առավոտյան հասցրել եմ նայել։ Ես մասնագետ չեմ այդ ոլորտում, բայց որպես քաղաքացի ասեմ հետևյալը. հիմա թվերն անգիր չեմ հիշում, բայց կարծեմ 2017 թվականին Հայաստանում մանկապղծության 71 դեպք է տեղի ունեցել, և այդ դեպքերը ենթադրաբար տեղի են ունենում այն պատճառով, որ երեխաները շատ դեպքերում չեն հասկանում թե իրենց հետ ինչ է տեղի ունենում։\nԵս էդ գիրքը վերցրի, կարդացի, իրոք ուզում էի հասկանալ՝ ինչ-որ սարսափելի բան կա՞, թե չէ։ Այնտեղ երեխային բացատրվում էր, որ մարմնի անձնական մասեր կան, որ երբ մայրիկս, հայրիկս, եղբայրս համբուրում են, դա նորմալ է, բայց որ օտար քեռիներ համբուրում են, դա նորմալ չէ։ Ես իմ անձնական երեխայի օրինակը բերեմ, երբ օտար մարդիկ նրան համբուրում են, նա նեղվում է, ես դա զգում եմ։ Եթե քեռու ընկերը, ընկերոջ ընկերը համբուրում են, դա նորմա՞լ է, թե նորմալ չէ։\nԵվ այս մանկապղծության դեպքերը տեղի են ունենում այդ պատճառով, երբ երեխային ներքաշում են, երեխան ինտուիտիվ ինչ-որ բան հասկանում է, բայց երեխան չգիտի՝ դա նորմա՞լ է, թե նորմալ չէ։ Երեխային ասում է՝ այդ իրավիճակում, կարող ես ասել, որ, ո՛չ, չի կարելի դիպչել այդ մասերին։\nԵս տեսա, որ մեղադրանք կա այլասերվածության մեջ, ժողովո՛ւրդ ջան, մեր երեխեքը մեծանում են և հասուն կյանք են մտնում, մեր երեխաները որտե՞ղից են իմանում այդ մասին. փողոցների՞ց, իրարից լսելո՞վ, թաքո՞ւն, ինտերնետում ֆիլմեր նայելո՞վ, պոռնո կայքերից օգտվելո՞վ, մեզ սա չի՞ մտահոգում։ Այդտեղ ոչ մի արտառոց բան չկա։ Եթե այլասերվածություն է, եկեք արմատախիլ անենք, բայց հասկանանք՝ ինչ է…\nՏարեկան 71 մանկապղծության դեպքի ենք հանդիպում…\nՀայաստանում կա կուլտուրա, որ թոթովախոս երեխեքին հայհոյանքներ են սովորացնում, հյուրը գալիս է, ասում են՝ մի հատ հայհոյի, ասում է՝ քո սենցն ու նենցը, ու ծիածաղում են։ Ոչ մեկը չի ասում՝ էս երեխեքին այլասերո՞ւմ եք, ուրախանում են, կենաց են խմում։ Երեխային, որ բացատրում ես՝ հարաբերությունների ինչ դիստանցիաներ կարող են լինել, որ ինքը ունի որոշակի անհատական դիստանցիա, որը նույնքան անձեռնամխելի է, որքան հասուն մարդկանց տարիքում, ասում են՝ այլասերվածություն է։\nԳիտե՞ք, որ իմպոտենցիայի դեպքերի մեծ մասն արդյունք է առաջին ամուսանական գիշերվա սեռական գրագիտության պակասից։ Բա դա ավանդական ընտանիքի խնդի՞ր չէ։\nՀիմա կասեն երկրի վարչապետը պարապ է, սենց բաներից է խոսում. չէ՛, եկեք չխոսենք տնտեսական ճգնաժամի մասին, որ չլինի տնտեսական ճգնաժամ, եկեք չխոսենք ժողովրդագրական ճգնաժամի մասին, որ չլինի դրանից, եկեք ոչ մի բանից չխոսենք։\nՀայաստանի Հանրապետության քաղաքացին պետք է գրագետ լինի։ Խոսքը մենակ երեխեքի մասին չէ, այլ նաև բնակչության մյուս մասին նաև։\nԵվ դրան պետք չէ վերաբերվել որպես «հա-հա, հի-հի» թեմա, կամ թե չէ Սորոսը, Պողոսը, Պետրոսը…\nՍորոսի մասին խոսողներն առավել ևս չեն հասկանում, թե Հայաստանում ինչ է տեղի ունեցել և տեղի ունենում», -ասել է Փաշինյանը։\nԼրագրողը ոչինչ չի պատասխանել և շնորհակալություն է հայտնել։\nՀիշեցնենք, որ մայիսի 4-ին «Բուկինիստ» գրախանութում տեղի էր ունեցել «Իմ մարմինն անձնական է» գրքի շնորհանդեսը։ Դրա ընթացքում մի խումբ մարդիկ մուտք էին գործել գրախանութ և ձվեր նետել կազմակերպիչների վրա։ Դրան զուգահեռ սոցիալական ցանցերում նրանք և նրանց աջակիցներն ատելության կոչեր են տարածել գրքի հեղինակների հասցեին։ Միջադեպից հետո Աշխատանքի և սոցիալական հարցերի նախարար Զարուհի Բաթոյանը խստորեն դատապարտել էր տեղի ունեցածը։\n"
}