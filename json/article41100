{
    "title": "Այս տարվա 9 ամիսներին զինծառայողների ապահովագրության հիմնադրամին ավելի է փոխանցվել 648.8 մլն դրամ․ Նիկոլ Փաշինյան |lragir.am|",
    "text": "lragir.am: Այս տարվա ինն ամիսներին, նախորդ տարվա նույն ժամանակահատվածի համեմատ, Զինծառայողների ապահովագրության հիմնադրամին ավելի է փոխանցվել 648.8 մլն դրամ։ Աճը կազմել է 12.6 տոկոս։ Ամսական միջինը 72 հազարով ավելի աշխատող է դրոշմանիշային վճար վճարել։ 5 մլրդ 140 մլն դրամի փոխարեն փոխանցվել է 5 մլրդ 790 մլն դրամ։ Սրանք այն թվերն են, որոնք պաշտոնապես տրվել են հիմնադրամի կողմից։ Այս մասին ԱԺ-կառավարություն հարց ու պատասխանի ժամանակ ասաց վարչապետ Նիկոլ Փաշինյանը։\n«Այս գումարները ոչ թե ուղիղ գնում են հիմնադրամ, այլ մտնում են Պետական եկամուտների կոմիտե, հետո նոր գնում են հիմնադրամ։ Հետևաբար, այս թվերի միջև կարող է որոշակի դիսոնանս լինել»,- ի պատասխան պատգամավոր Տիգրան Ուրիխանյանի հարցի, ասաց վարչապետը։\nՊատգամավորն ասաց՝ այդ գումարը 1.5 տարվա ցիկլով փոխանցված չէ հիմնադրամ, սրա պատասխանն ով է տալու։ «Եկեք հանձնարարենք իրավապահներին, թող բացահայտեն»,- ասաց Ուրիխանյանը։\n«Եկեք հանձնարարենք»,- համաձայնեց Նիկոլ Փաշինյանը։ Նա ասաց, որ իր մոտ այդ թվերը կան։ «Հավատալ-չհավատալու խնդիր չէ, դա հրաշափայլ հայտնության հարցը չէ, որ հավատանք կամ չհավատանք։ Դա կոնկրետ թիվ է, որը կոնկրետ արձանագրված է և ունի հասցե։ Իմ թղթերով կա, ձեր թղթերով չկա։ Եվ այն, որ դուք ասում եք՝ մայրերի հարցը, մայրերի հարցը լուծվում է։ Պարոնայք, ես ուզում եմ հիշեցնել, որ վերջին մեկ ու կես տարվա ընթացքում մենք այդ 1000 դրամների վճարումները 19 տարով գնացել ենք հետ։ Բա էդ ինչո՞վ ենք գնացել, եթե փողը չկա»,- նշեց Փաշինյանը։\n"
}