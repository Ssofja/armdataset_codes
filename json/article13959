{
    "title": "Հայաստանում սպանությունների մեծ մասը կենցաղային բնույթ է կրում, կան նաեւ վենդետայի դեպքեր․ Արթուր Դավթյան\r\n |armtimes.com|",
    "text": "armtimes.com: Գլխավոր դատախազությունն ուսումնասիրել է ճանապարհատրանսպորտային հանցագործությունների աճն ու ուսումնասիրության արդյունքում եկել եզրակացության, որ դրանց առաջին պատճառն ավտոմեքենաների թվի կտրուկ աճն է։\nԳլխավոր դատախազ Արթուր Դավթյանն ԱԺ պետաիրավական հարցերի մշտական հանձնաժողովի նիստի ժամանակ նկատեց, որ 2019-ին բազմապատիկներով ավելի մեքենա է ներկրվել Հայաստան, ինչի պատճառով երթեւեկությունը ծանրաբեռնվել է, իսկ ավելի անհատական դեպքերի վերլուծությունը ցույց է տալիս, որ պատճառների գերակշիռ մասը վարորդների՝ իրենց իրավունքներին ոչ բարեխիղճ վերաբերվելն է։ Դատախազի համոզմամբ՝ խնդիրը պետք է լուծվի օրենսդրական մակարդակում, կարգավորումներ պետք է լինեն նաեւ այդ տիրույթում։\nԻնչ վերաբերում է սպանությունների աճին, դատախազը ներկայացրեց, որ 2019 թվականին Հայաստանում գրանցվել է 47 սպանություն, ինչը 12-ով ավելի է, քան վերջին 30 տարվա ընթացքում ռեկորդային ցածր մակարդակը 2018 թվականին: Արթուր Դավթյանի խոսքով՝ 1980-ական թվականներից ունեն սպանությունների արձանագրված դեպքերի քանակ․ 80-ից մինչեւ 90-ական թվականները սպանությունների թվերը երկնիշ են, ընդ որում, 30-50, 90-ականներին կտրուկ աճ է գրանցվել՝ թվերը դարձել են եռանիշ: 2000 թվականից թվերը կրկին երկնիշ են՝ նվազման միտումով: «Պատճառների վերլուծությունը ցույց է տալիս, որ մեծ մասը կենցաղային բնույթ է կրում: Կան նաեւ վենդետայի, վրեժխնդրության դեպքեր, որոնք հայտնի են նաեւ հանրությանը»,- ասաց Արթուր Դավթյանը։\n"
}