{
    "title": "Փաշինյանը ՀՀ ապագան տեսնում է ինովացիոն տնտեսության զարգացման մեջ |armenpress.am|",
    "text": "armenpress.am։ Հայաստանի Հանրապետության վարչապետ Նիկոլ Փաշինյանը ՀՀ ապագան տեսնում է ինովացիոն տնտեսության զարգացման մեջ։\nԱյս մասին Փաշինյանն ասաց Ռուսաստանի Դաշնությունում անցկացվող Սանկտ Պետերբուրգի միջազգային տնտեսական համաժողովի 23-րդ լիագումար նիստում իր ելույթում:«Հայաստանի ապագան մենք տեսնում ենք ինովացիոն տնտեսության զարգացման մեջ: Հայաստանի նման երկրի համար դա այլընտրանք չունի: Մեզ համար առաջնահերթություն է տեխնոլոգիական ոլորտը: Այս ուղղությամբ կրթությունը մեզ համար հատուկ նշանակություն է ստանում: Հայաստանը Խորհրդային տարիներից ֆիզիկայի և մաթեմատիկայի լավ դպրոց է ժառանգել, և այսօր մենք անում ենք հնարավոր ամեն ինչ այդ ներուժը կոնսոլիդացնելու և օգտագործելու համար»,- ասաց Փաշինյանը։ Վարչապետը նշեց, որ վերջին 7 տարիներին տեղեկատվական տեխնոլոգիաների ոլորտը Հայաստանում աճել է հինգ անգամ, դարձել երկրի տնտեսական աճի լոկոմոտիվներից մեկը և ամենահեռանկարային արդյունաբերությունը: «Կրթություն և ինովացիա, համագործակցություն և ինտեգրացիա, օրենքի գերակայության հաստատում և արդյունավետ կառավարում՝ ահա թե որտեղ ենք մենք տեսնում մեր պոտենցիալ առավելությունը, որը թույլ է տալիս լիարժեք կերպով օգտագործել մեր ռեսուրսները և հասնել պայմանների տնտեսական կայուն զարգացման համար»,- նշեց վարչապետը։\n"
}