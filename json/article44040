{
    "title": "Ռուսաստանում ջրամբարտակի փլուզման հետևանքով մարդիկ են զոհվել |azatutyun.am|",
    "text": "azatutyun.am։ Կրասնոյարսկից 160 կիլոմետր հարավ գտնվող ոսկու հանքում ջրամբարտակի փլուզման հետևանքով զոհվել է առնվազ 15 մարդ:\nՈղբերգությունը տեղի է ունեցել Շետինկինո գյուղի մոտակայքում: 15 մարդ փոխադրվել է հիվանդանոց, նրանցից 3-ը ծանր վիճակում են:\nԵնթադրվում է, որ զոհերի թիվը կավելանա, քանի որ վթարի պահին հանքում, ենթադրաբար, եղել է մոտ 80 աշխատող:\nՋրամբարտակի փլուզմանը նպաստել են անցած օրերին այդ շրջանը պատուհասած հորդառատ անձրևները:\n«Ամբարտակի հիդրավլիկ սարքավորումն ամբողջությամբ ոչնչացվել է, դուրս մղված 3.5-4 մետրի հասնող ջուրը լրիվ սրբել-տարել է «Սիսիմ» ընկերության բանվորների երկու տները»,- ասել է Կրասնոյարսկի շրջանի արտակարգ իրավիճակների բաժնի ղեկավարի տեղակալ Օլեգ Մատիլենկոն:\nՌուսաստանի իրավապահները հետաքննություն են սկսել անվտանգության ապահովման կանոնները խախտելու փաստով:\n«Հիդրավլիկ սարքավորումն ինքնաշեն էր, կարծում եմ, այստեղ բոլոր հնարավոր և անհնարին մեթոդներով խախտել են անվտանգության ամենատարրական պահանջները»,- ասել է Կրասնոյարսկի մարզի վարչակազմի ղեկավար Յուրի Լապշինը:\nՏեղական վարչակազմի պաշտոնյաների փոխանցմամբ, ոսկու հանքը պետական ատյաններում գրանցված չի եղել:\n"
}