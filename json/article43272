{
    "title": "Եվրասիական միջկառավարական խորհրդի նիստում ուշադրություն կդարձվի ԵՏՄ թվային օրակարգի իրականացմանը |news.am|",
    "text": "news.am: Եվրասիական միջկառավարական խորհրդի նիստում, որը տեղի կունենա ապրիլի 30-ին Երեւանում, հատուկ ուշադրություն կհատկացվի ինտեգրացիոն գործընթացների զարգացմանը, միության ամրապնդմանը, ԵՏՄ միասնական շուկաների ձեւավորմանը, համագործակցության ճյուղային ուղղությունների զարգացմանը։ Այս մասին լրագրողներին ասել է ՌԴ կառավարության աշխատակազմի առաջին փոխղեկավար Սերգեյ Պրիխոդկոն, տեղեկացնում է ՏԱՍՍ-ը։\nՌԴ կառավարության աշխատակազմի ղեկավարի առաջին տեղակալը հիշեցրել է, որ Ռուսաստանի վարչապետ Դմիտրի Մեդվեդեւն այսօր երկօրյա այցով կժամանի Երեւան, որտեղ կմասնակցի Եվրասիական միջկառավարական խորհրդի նիստին։ Ապրիլի 29-ին Երեւանում նախատեսված է Եվրասիական միջկառավարական խորհրդի պատվիրակությունների ղեկավարների ճաշկերույթ։\nՀնարավոր են նաեւ ՌԴ կառավարության ղեկավարի երկկողմ հանդիպումներ ԵՏՄ գործընկերների հետ, ավելացրել է Պրիխոդկոն։ Երեքշաբթի օրվա նիստը կնվիրվի ինտեգրացիոն գործընթացների զարգացմանը, միության ամրապնդմանը, ԵՏՄ միասնական շուկաների ձեւավորմանը, համագործակցության ճյուղային ուղղությունների զարգացմանը։\n«Մասնավորապես, նիստի մասնակիցները կքննարկեն արդյունաբերական կոոպերացիայի ոլորտի, սուբկոնտրակտացիայի եւ տեխնոլոգիաների տրանսֆերի նախագծի գործարկումը։ Այն նպատակ ունի ներգրավել փոքր ու միջին բիզնեսը խոշոր կորպորացիաների արտադրական գործընթացներում, խթանել նորարարական գործընթացները՝ ի հաշիվ տեխնոլոգիաների տրանսֆերի եւ դրանց արտադրանքի ակտիվ խթանման»,- ասել է Պրիխոդկոն։\nԲացի այդ, կառավարության ղեկավարները կլսեն տեղեկատվություն միջկառավարական խորհրդի մի շարք հանձնարարականների կատարման մասին, «այդ թվում ԵՏՄ ներքին շուկայի խոչընդոտների վերացման եւ ճյուղային համագործակցության կոնկրետ հարցերում», հավելել է Ռուսաստանի կառավարության ներկայացուցիչը։\n"
}