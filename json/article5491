{
    "title": "Սենատը պաշտոնապես սկսել է Դոնալդ Թրամփի իմփիչմենթի գործընթացը |amerikayidzayn.com|",
    "text": "amerikayidzayn.com: ԱՄՆ-ի Կոնգրեսի Ներկայացուցիչների պալատի նախագահ Նենսի Փելոսին երկրի նախագահ Դոնալդ Թրամփի դեմ իմփիչմենթի մասին հոդվածները հանձնեց Սենեատին։ Ներկայացուցիչների պալատում իմփիչմենթի ենթարկվելուց հետո, Թրամփի շուրջ դատական գործը լսվելու է վերին պալատում։\nԴեմոկրատ մեծամասնություն ունեցող Ներկայացուցիչների պալատում այս հարցը քննարկվել էր 4 շաբաթ։ Ներկայացուցիչների պալատի հետաքննությունների հարցերով հանձնաժողովի նախագահ Ադամ Շիֆը եւ դատական հարցերով հանձնաժողովի նրա պաշտոնակից Ջերոլդ Նադլերը նույնպես կմասնակցեն Սենատում Թրամփի դատավարությանը։ Նադլերի խոսքերով, նախագահի մեղքը հաստատող նոր փաստաթղթեր են հայտնաբերվել ու՝ հավելյալ վկաներ ներկայացել։\nԴեմոկրատները պիտի փորձեն ապացուցել, որ Թրամփը չարաշահել է իրեն տրված իշխանությունը, երբ Ուկրաինայի նախագահի հետ հեռախոսազրույցի ժամանակ հորդորել է նրան միջամտություն ցուցաբերել ԱՄՆ-ի եկող նախագահական ընտրություններում։\nՍենատում հանրապետական մեծամասնության ղեկավար Միթչ ՄաքՔոնելի համաձայն, երկու կողմերն էլ կներկայացնեն իրենց գործերը, մինչեւ վկաների հարցի քննարկումը։\nՀանրապետական սենատոր Ջոն Քենեդին էլ ասում է, թե մեղադրող ու պաշտպանական կողմերի վկայությունները լսելուց հետո միայն իրենք կհայտարարեն, արդյոք կարիք կա հավելյալ վկայություններ լսելու, թե ոչ։\nԻնչ վերաբերում է Սպիտակ տանը, ապա պետք է ասել, որ ըստ նախագահական պալատի, նախագահ Թրամփի պաշտպանությունն այնքան դյուրին է լինելու, որ հարցի քննարկումը Սենատում կավարտվի ամենաուշը երկու շաբաթից։\nՍակայն նախորդ դեպքում՝ Բիլ Քլինթոնի նկատմամբ իմփիչմենթի հարցով սկսված դատավարությունը 1999 թվականին պահանջեց ավելի քան մեկ ամիս։\n"
}