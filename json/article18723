{
    "title": "14 երկրներ մտահոգություն են հայտնել COVID-19-ի ծագման մասին ԱՀԿ զեկույցի կապակցությամբ |azatutyun.am|",
    "text": "azatutyun.am: 14 երկրներ, ներառյալ ԱՄՆ-ը, մտահոգություն են հայտնել COVID-19-ի ծագման մասին Առողջապահության համաշխարհային կազմակերպության (ԱՀԿ) զեկույցի կապակցությամբ: ԱՀԿ մասնագետները նշել են, որ Չինաստան ուղևորության ընթացքում չեն կարողացել գտնել վարակի աղբյուրը:\nՉինացի փորձագետների մասնակցությամբ պատրաստված այդ ուսումնասիրության օբյեկտիվության վերաբերյալ կասկածներ է հայտնել Սպիտակ տան խոսնակ Ջեն Փսակին։\nԱՀԿ-ն նշում է, որ վարակի աղբյուրի որոնումները կշարունակվեն: Մինչ այժմ մասնագետները եկել են նախնական եզրակացությունների, որ նոր տիպի կորոնավիրուսը, ամենայն հավանականությամբ, փոխանցվել է մարդկանց չղջիկների միջոցով, և դա տեղի է ունեցել նույնիսկ Ուհանում բռնկումից առաջ ու հայտնի տեղական շուկայից հեռու: Վարակի լաբորատոր ծագման վարկածը համարվում է շատ քիչ հավանական, ասել է ԱՀԿ փորձագիտական խմբի ղեկավար Փիթեր Բեն Էմբարեքը:\nԱՄՆ նախկին նախագահ Դոնալդ Թրամփը Պեկինին մեղադրել էր վարակի և սանիտարական միջոցառումների ձախողման վերաբերյալ տվյալները թաքցնելու մեջ, ինչը, նրա խոսքով, հանգեցրել է համաճարակի: Չինաստանը մերժել է այս պնդումները՝ հայտարարելով, թե արևմտյան երկրներն իրենք են պատասխանատու COVID-19-ի դեմ պայքարում ձախողումների համար:\n"
}