{
    "title": "Գավառի ԲԿ-ում վիրավորներին հասցվել են վնասվածքներ կտրող-ծակող գործիքներով․ տուժել է նաև խնամողը |armenpress.am|",
    "text": "armenpress.am: Գավառի բժշկական կենտրոնում տեղի ունեցած հարձակման հետևանքով վիրավոր անձանց և նրանց մոտ գտնվող խնամողին հասցվել են վնասվածքներ՝ կտրող-ծակող գործիքներով։\nԱյս մասին լրագրողների հետ զրույցում ասաց Գավառի ԲԿ-ի վիրաբուժական բաժանմունքի վարիչ Արամ Ավետիսյանը։\n«Ապրիլի 28-ին, դրսում տեղի ունեցած միջադեպի հետևանքով մեզ մոտ տեղափոխվածների վիճակները գնահատվել է որպես ծանր՝ բազմաթիվ հրազենային վնասվածքներով, կոտրվածքներով։ Նրանց հետ հիվանդանոց է տեղափոխվել նաև 2 հոգի, որոնց մոտ արդեն գրանցված է եղել կլինիկական մահ»,- նշեց Ավետիսյանը և հավելեց, որ ոստիկանական ուժերը ժամանել են ԲԿ հիվանդներին ընդունելուց անմիջապես հետո։\nԲժշկի խոսքով՝ հրազենային վնասվածքներ ստացած անձանց իրենք համապատասխան բուժօգնություն ենք ցույց տվել։ Այդ ընթացքում, վիճաբանության կողմերից մեկի հարազատները՝ ճեղքելով ոստիկանության պատնեշը, մտել են հիվանդանոց և պատուհաններն ու դռները կոտրելով՝ փորձել են գտնել ԲԿ-ում գտնվող վիրավոր անձանց։\n«Հիվանդանոց ներխուժած անձինք փախուստի դիմեցին այն ժամանակ, երբ հիվանդասենյակներից մեկում գտան և հարձակում գործեցին այն անձի վրա, ում փնտրում էին։ Այդ պահին այնտեղ գտնվել են ոստիկանական ուժեր, իսկ հիվանդասենյակում եղել է պացիենտի խնամողը։ Բոլոր վիարավորներին մարմնի տարբեր հատվածներին հասցվել են կտրող-ծակող գործիքներով վնասվածքներ, այդ թվում հիվանդասենյակում գտնվող խնամողին, ում վիրահատել ենք մեզ մոտ, ինչից հետո տեղափոխվել է Երևան»,- ընդգծեց Ավետիսյանը։\nԲոլոր վիրավորներին ծայրահեղ ծանր վիճակում տեղափոխել են Երևան։ Բուժանձնակազմից ոչ ոք չի տուժել և վնասվածքներ չի ստացել։\n"
}