{
    "title": "ժողովրդի ազատ կամարտահայտումն այլընտրանք չունի. «Ժառանգության» հայտարարությունը",
    "text": "Երեկ և այսօր Ազատության հրապարակում խաղաղ  հանրահավաքների կազմակերպիչների ու մասնակիցների հանդեպ ՀՀ վարչապետին ենթակա ոստիկանության կողմից ուժի բիրտ կիրառումը, որն այսօր ուղեկցվեց հայոց եռագույնի հանդեպ անհարգալիր վերաբերմունքով, արժանի են անհապաղ դատապարտման և կասեցման: Այս մասին հայտարարություն է տարածել «Ժառանգություն» կուսակցությունը:\nՀայտարարությունում նաեւ ասվում է. «Ժառանգություն» կուսակցությունը պահանջում է խաղաղ երթը չեղարկողներին  հարձակման ենթարկած և  ՀՀ  դրոշը արհամարհանքով խլած ու նսեմացրած ոստիկաններին՝ անկախ իրենց դիմակներից, բացահայտել և օրենքի ողջ խստությամբ պատժել:\n«Ժառանգությունն» արձանագրում է, որ  քողարկվելով ռազմական դրության օրենքի դրույթներով՝ ՀՀ իշխանությունը կոպտորեն ոտնահարում է ՀՀ քաղաքացիների ազատ ու խաղաղ կամարտահայտման իրավունքը մեր հայրենիքի համար վճռորոշ այս պահին՝ ժողովրդի ձայնը լռեցնելն անհնար է:\nՆիկոլ Փաշինյանը թուղթ է ստորագրել պատերազմի դադարեցման մասին, հրապարակավ համոզում է, թե խաղաղություն է  բերել Հայաստան ու Արցախ, այդ դեպքում ինչի՞ համար է ռազմական դրության պահպանումը: Ժողովրդավարության ու ազատության կարգախոսներով իշխանության եկած  վարչապետը և իր ղեկավարած քաղաքական ուժը պետք է հասկանան, որ վճռական ընտրության առջև են, եթե շարունակեն բիրտ ուժ կիրառել ընդդիմախոսների հանդեպ, ապա Հայաստանը կհայտնվի քաղաքացիական պատերազմում, իսկ դա աններելի քայլ է: Հայաստանում բռնությունը պետք է բացառվի, ժողովրդի ազատ կամարտահայտումն այլընտրանք չունի:\n"
}