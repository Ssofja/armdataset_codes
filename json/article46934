{
    "title": "Քողարկող ցանցեր`բանակի համար. «Արեգնազան» կրթահամալիրը, մարտական գործողությունների սկսվելուց ի վեր, վերածվել է արհեստանոցի",
    "text": "Երևանի «Արեգնազան» կրթահամալիրում մարտական գործողությունների առաջին օրվանից կամավոր ծնողները և ուսուցիչները բանակի համար քողարկող ցանցեր են գործում և պաշտպանության նախարարության միջոցով ուղարկում առաջնագիծ:\nԼուսինե Ազարյանը, որի երեխաները սովորում են «Արեգնազան»-ում, մի քանի օր է, ձեռքից ցած չի դնում հեռախոսը: Նա պատասխանում է իրենց միանալ ցանկացող կամավորների զանգերին, ուղղորդում, թե ինչով կարող ենք օգտակար լինել:\nԱշխատանքը սկսվել է այսպես․ «Արեգնազան» կրթահամալիրի աշակերտներից մի քանիսի ծնողները որոշել են քողարկող ցանցեր հյուսել բանակի համար, դիմել են դպրոցի տնօրենությանը, տնօրենությունն էլ տրամադրել է դպրոցի տարածքը։\nՆախաձեռնողներն ընթացքում որոշել են ավելի շատ մարդկանց ներգրավել, քանի որ աշխատանքը մեծ է և ժամանակատար։ Կան բազմաթիվ մարդիկ, որոնք այս  օրերին փորձում են օգտակար լինել, բայց չգիտեն՝ ինչպես։ Նախաձեռնողները նաև փորձում են օգնել այդ մարդկանց և ներգրավել իրենց աշխատանքներում։\nՑանցերի հյուսումն իրականացվում է մի քանի փուլով․ նախ գտնում են զինվորական համազգեստ արտադրող գործարաններ, այդ գործարաններից համազգեստներ կարելու համար օգտագործված կտորների ավելցուկները բերում են Երևան։ Այստեղ կտորները տեսակավորում են, մշակում, որից հետո հյուսում են ցանցերին։\nԿամավորները քողարկող ցանց են հյուսում\nՑանցերի համար կտորներ ստանում են մի քանի գործարաններից։\n«Մասիսի «Գարուն»  գործարանի տնօրենի հետ պայմանավորվեցինք, գնում ենք, այնտեղից ենք վերցնում, Իջևանից մեզ ահագին կտոր ուղարկեցին: Ով որտեղից կարողանում է, ինչ կարողանում է, պեղում է։ Ցանցեր են բերում, եթե ցանցերը սպիտակ են լինում, ոչ թե կանաչ, «Սելենա սերվիս»-ի մեր ընկերները ներկում են։ Մի խոսքով, ով ինչ կարողանում է, անում է»,- պատմում է Լուսինե Ազարյանը:\nԿտորները տեսակավորվում  և մշակվում են\nԱյսօրվանից աշխատանքին միացել են նաև դպրոցի աշակերտների հայրերը, որոնք իրենց մեքենաներով տարբեր մարզերի գործարաններից կտորները հասցնում են դպրոց։ \nՆախաձեռնության համակարգողներից մեկը համագործակցում է պաշտպանության նախարարության հետ, որպեսզի գործը արդյունավետ լինի։ Նախ սովորել են, թե ինչպես է պետք ճիշտ գործել ցանցերը, հետո սկսել են աշխատանքները։\nԿտորները հյուսվում են ցանցերին\nՑանցերը հյուսում են ոչ միայն «Արեգնազան»-ում։ Այլ դպրոցներից էլ են կամավորներ գալիս, սովորում գործելու սկզբունքը և իրենց դպրոցներում ինքնակազմակերպվելով՝ մասնկացում աշխատանքին։\nՆախաձեռնությանը միացած դպրոցների թիվն այս պահին մոտ 15 է, բայց կամավոր դպրոցները գնալով ավելանում են։\nԿամավորներն աշխատում են դպրոցի մի քանի սենյակներում\n«Արեգնազան»-ի մասնաճյուղերից մեկի երկու հարկը տրամադրված է կամավորական աշխատանքներին։ Կամավորներն աշխատում են խմբերով: Ամեն մեկն իր աշխատանքը լավ գիտի․ կտորները տեսակավորում են, համապատասխան աշխատանքներ անում և ուղարկում ցանց հյուսողներին։ Աշխատում են ամեն օր՝ 10։00-ից 20։00-ն։ Իսկ նրանք, ովքեր չեն հասցնում օրվա ընթացքոմ գալ դպրոց, կամավորներից սովորում են աշխատելու եղականակը և տնից օգնում:\nԲոլոր կամավորները դիմակներով են, պահպանում են հակահամաճարակային կանոնները, քանի որ գիտակցում են՝ այս պայմաններում անհրաժեշտ է օգնել, ոչ թե մի նոր հոգս ավելացնել։ \nՈւթերորդ դասարանցիները հյուրասիրում են կամավորներին\nԴպրոցում նաև չեն մոռանում հոգալ կամավորների մասին։ Ութերորդ դասարանցիները պատմում են, որ այստեղ են՝ կամավորներին քաղցրավենիք, սուրճ ու թեյ հյուրասիրելու համար։\nԼուսինե Ազարյանը նշում է, որ աշխատանք շատ կա անելու, պահանջարկն էլ անվերջանալի է, որովհետև քողարկող  ցանցերը զինվորների կյանքի և զինտեխնիկայի ապահովության համար են։\nԱննա Սահակյան\n"
}