{
    "title": "Հայաստան ներկրված «Աստրազենեկայի» առաջին խմբաքանակով կպատվաստվի 12 հազար մարդ. Ավանեսյան |1lurer.am|",
    "text": "1lurer.am: Նախորդ տարվա նոյեմբերին Հայաստանը միացավ «Կովակս» հարթակին, որի շրջանակում Հայաստանին նույնպես առաջարկվեց ձեռք բերել «Աստրազենեկա» պատվաստանյութ՝ հաշվի առնելով դրա ռիսկերը և արդյունավետությունը և հիմնվելով մասնագիտական կառույցների գնահատականի վրա: Այդ մասին «Ազատություն» ռադիոկայանի եթերում ասաց առողջապահության նախարար Անահիտ Ավանեսյանը:\nՆա նշեց, որ նախարարությունը հետևում է կատարվող բոլոր հետազոտություններին, իսկ առաջիկայում խորհրդատվություն կտրամադրվի, թե ինչպես կիրառել «Աստրազենեկա» պատվաստանյութը, ինչ տարիքից և այլն: \nԱվանեսյանի խոսքով՝ հայկական կողմը բանակցություններ է վարում նաև այլ պատվաստանյութերի, այդ թվում՝ «Մոդեռնայի» և «Ֆայզերի» ձեռքբերման առումով՝ ապահովելու Հայաստանում արդյունավետ և ապահով պատվաստանյութերի օգտագործումը: \nՆախարարն ասաց, որ Հայաստան ներկրված «Աստրազենեկա» պատվաստանյութի առաջին խմբաքանակը՝ 24 հազար դեղաչափը, 12 հազար մարդու համար է, և առաջինից երկրորդ պատվաստման ժամանակահատվածը պետք է 8-12 շաբաթ լինի: Ավանեսյանը հայտնեց, որ հերթագրումներն արդեն սկսվել են, ցանկացողները շատ են, ինչը ուրախալի է: Ավանեսյանը նշեց, որ այս փուլում վճարովի պատվաստում չի իրականացվելու:\n"
}