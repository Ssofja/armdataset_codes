{
    "title": "ԱԺ հանձնաժողովը դրական եզրակացութուն տվեց 17 մլն 900 հազար եվրո արժողությամբ նոր վարկային համաձայնագրին |hetq.am|",
    "text": "hetq.am: Ազգային ժողովի Ֆինանսավարկային և բյուջետային հարցերի մշտական հանձնաժողովը դրական եզրակացություն տվեց այս տարվա ապրիլի 21-ին Հայաստանի Հանրապետության և Վերակառուցման և զարգացման միջազգային բանկի միջև ստորագրված «Սոցիալական ներդրումների և տեղական զարգացման ծրագրի համար լրացուցիչ ֆինանսավորում» վարկային համաձայնագրին:\nԸստ այս համաձայնագրի՝ նախատեսվում է Հայաստանի Հանրապետությանը տրամադրել 17 մլն 9 հարյուր հազար եվրո լրացուցիչ ֆինանսավորում: Համաձայնագիրը ներկայացրեց տարածքային կառավարման և ենթակառուցվածքների նախարարի տեղակալ Վաչե Տերտերյանը:\nՓոխնախարարի խոսքով` համաձայնագիրը կարելի է գնահատել նոր վարկ` չնայած այն բովանդակությամբ և կառուցվածքով տարածքային զարգացման հիմնադրամի կողմից իրականացվող գործող վարկերի տրամաբանության շրջանակում է: Այն ապահովելու է ծրագրի շարունակականությունը` ներառելով լրացուցիչ ֆինանսավորում:\n«Ծավալը կկազմի 25,4 մլն, որից վարկային ռեսուրսը կլինի 17,9 մլն, կառավարության համաֆինանսավորումը` 6,3 մլն, համայնքների ներդրումը` 1,1 մլն դոլարին համարժեք դրամ»,-ասաց Տերտերյանը:\nԾրագրի շրջանակում օժանդակություն է ցուցաբերվելու սոցիալ-տնտեսական զարգացմանը տեղական մասշտաբով,  միջհամայնքային սոցիալ-տնտեսական զարգացումներին, նախատեսվում են նաև ինստիտուցիոնալ բարելավումներ համայնքներում:\nՀամաձայնագիրն արժանացավ հանձնաժողովի անդամների դրական քվեարկությանը` ընդգրկվելով ԱԺ լիագումար նիստերի օրակարգ:\n"
}