{
    "title": "Կառավարությունը մինչեւ մայիսի 1-ը խորհրդարան կներկայացնի 2020 թ. բյուջեի կատարման տարեկան հաշվետվությունը",
    "text": "ԱԺ ֆինանսավարկային եւ բյուջետային հարցերի մշտական հանձնաժողովի ապրիլի 27-ի նիստում ՀՀ ֆինանսների նախարար Ատոմ Ջանջուղազյանը քննարկման ներկայացրեց 2020 թվականի պետական բյուջեի ինն ամիսների կատարման ընթացքի վերաբերյալ տեղեկանքը:\nՆախարարը տեղեկացրեց, որ Կառավարությունն օրենքով սահմանված կարգով մինչեւ մայիսի 1-ը խորհրդարան պետք է ներկայացնի բյուջեի կատարման տարեկան հաշվետվությունը: Ջանջուղազյանը խոսեց 2020-ի առանձնահատկություններից, անդրադարձավ տնտեսության վրա համավարակի ունեցած բացասական հետեւանքներին: «Նախորդ ճգնաժամերի պարագայում մի դեպքում առաջարկի ցնցում էր, մյուս դեպքում` պահանջարկի: 2020-ի համար եւ առաջարկի, եւ պահանջարկի շոկ կար»,-ընդգծեց նախարարը:\nՆրա խոսքով` եթե մինչեւ 2020-ը լավատեսական կանխատեսումներ կային, ապա արդեն տարվա սկզբին միջազգային հեղինակավոր ֆինանսական կազմակերպությունները փոխեցին իրենց կանխատեսումները: Եթե հունվարին հրապարակված կանխատեսումներով դեռեւս շարունակվում էր 2019-ի լավատեսության իներցիան, Արժույթի միջազգային հիմնադրամի հրապարակած տեղեկության համաձայն` 3.3 տոկոսով տնտեսության աճ էր գնահատվում, ապա արդեն ապրիլին համաշխարհային տնտեսության համար կանխատեսումները կազմում էին բացասական 3 տոկոս: Հունիսին արդեն 4.9 տոկոս անկում էր կանխատեսվում:\nԱտոմ Ջանջուղազյանն անդրադարձավ նաեւ Ադրբեջանի սանձազերծած պատերազմի հետեւանքներին:\nՆշվեց, որ այդ ժամանակահատվածին բնորոշ անորոշության աստիճանը հաշվի առնելով` ներկայացվել է տնտեսական 2 տոկոս անկման սցենարին համապատասխան բյուջեի շրջանակի վերանայում նախատեսող նախագիծ: Հարկաբյուջետային քաղաքականության փոփոխության տրամաբանության նպատակը դրան համարժեք քաղաքականություն ունենալն է եղել: «Տնտեսական վերելքի ժամանակ ենթադրվում է, որ այն պետք է լինի զսպող կամ չեզոք ազդեցություն ունեցող քաղաքականություն, իսկ այդ ժամանակահատվածում կուտակած պաշարները պետք է օգտագործվեն սպասվող ճգնաժամի ժամանակ` մեղմելու ճգնաժամի բացասական ազդեցությունը»,-փաստեց նախարարը: Նա հավելեց, որ ծախսերին առնչվող որեւէ պարտավորություն չի նվազեցվել, հակառակը` առաջարկվել է նոր պարտավորությունների իրականացում:\nԻնն ամսվա ծրագրով եկամուտների համար նախատեսված ցուցանիշը կատարվել է 98.8 տոկոսով: Հատկանշական է, որ ներքին ռեսուրսներից ակնկալվող ցուցանիշը կատարվել է 100.3 տոկոսով: Հարկային եկամուտները ծրագրայինի  համեմատ ունեցել են 100.6 տոկոս կատարողական: Ծախսերի գծով 84.4 տոկոս կատարողական է արձանագրվել: Ինն ամսվա արդյունքներով համեմատաբար ցածր է եղել արտաքին աջակցությամբ իրականացվող նպատակային ծրագրերի կատարողականը` կազմելով 27.5 տոկոս: \n"
}