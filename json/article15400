{
    "title": "ԵՄ-ը հաստատել է մարդու իրավունքների խախտումների համար պատժամիջոցներ կիրառելու իրավական հիմքերը |azatutyun.am|",
    "text": "azatutyun.am: Եվրամիությունը հաստատել է մարդու իրավունքների խախտումների համար պատժամիջոցներ կիրառելու իրավական հիմքերը՝ անկախ այն բանից, թե որտեղ են դրանք կատարվել: Այդ շարքում են ցեղասպանությունը, մարդկության դեմ հանցագործությունները, խոշտանգումները, ինքնադատաստանը, կամայական ձերբակալությունները, մարդկանց վաճառքը: Նման վայրագությունների մեջ ներգրավված անձանց կարգելվի մուտք գործել Եվրամիության տարածք, իսկ ԵՄ-ում առկա ակտիվները կսառեցվեն: Որոշումը կայացվել է երկուշաբթի օրը ԵՄ արտգործնախարարների կողմից:\nՆոր օրենքում չի հիշատակվում Ռուսաստանը, բայց ոչ ֆորմալ այն կոչվում է «Մագնիտսկու ակտի եվրոպական տարբերակ»։\nՊատժամիջոցների կիրառումը պահանջում է ԵՄ բոլոր 27 երկրների ղեկավարների համաձայնությունը:\nԵՄ արտգործնախարարների հանդիպման երկրորդ թեման Թուրքիայի հետ հարաբերություններն էին: Հինգշաբթի օրը կայանալիք գագաթնաժողովում Թուրքիայի դեմ կարող են պատժամիջոցներ կիրառվել:\nԵՄ առաջնորդները հոկտեմբերին Թուրքիայից պահանջել էին «դադարեցնել միակողմանի և սադրիչ գործողությունները Միջերկրական ծովում»: ԵՄ արտաքին քաղաքականության հարցերով բարձր ներկայացուցիչն ասել է, որ դրա համար վերջնաժամկետն ավարտվում է: «Մենք չենք նկատել, թե Թուրքիան արմատապես փոխել է իր վարքագիծը։ Ընդհակառակը, իրավիճակը մի քանի առումներով վատթարացել է», - ընդգծել է Ժոզեպ Բորելը:\n"
}