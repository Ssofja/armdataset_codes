{
    "title": "ՍԴ  անդամների պաշտոնավարման վաղաժամ դադարեցման վերաբերյալ նախագիծը հետ է կանչվել․ Այսօր կարող է կրկին  հրավիրվել Աժ արտահերթ նիստ",
    "text": "Այսօր` փետրվարի 6-ին, Ազգային ժողովում հրավիրվել էր արտահերթ նիստ, որի ընթացքում պետք է քննարկվեր նաև ՍԴ  անդամների պաշտոնավարման վաղաժամ դադարեցման վերաբերյալ սահմանադրության փոփոխության նախագիծը։ Նիստի սկզբում ԱԺ նախագահ Արարատ Միրզոյանը հայտարարեց․\n«Ազգային ժողովի կանոնակարգ սահմանադրական օրենքի 68-րդ հոդվածի 1 մասի 7-րդ կետի համաձայն նախաձեռնողը այսօր հետ է կանչել արտահերթ նիստի օրակարգում դրված նախագծերը։ Հաշվի առնելով, որ նիստի օրակարգում այլևս հարցեր չկան, նիստը համարվում է փակված»։\nՄիրզոյանը հայտնեց, որ, ըստ երևույթին, նախագծերը հետ են կանչվել տեխնիկական պատճառներով։\n«Նախաձեռնողը նույն բովանադակությամբ նոր, համանման նախագիծ է դրել շրջանառության մեջ և «Իմ քայլը» խմբակցությունը միջնորդել է կրկին հրավիրել Աժ արտահերթ նիստ, ես այդ մասին ծանուցում ստացել եմ։ Մեկ ժամից տեղի կունենա խորհուրդի արտահերթ նիստ,որի ընթացքում կքննարկվի համանման միջնորդությունը ՝ գումարել Աժ արտահերթ նիստ», - եզրափակեց Աժ նախագահը։\n"
}