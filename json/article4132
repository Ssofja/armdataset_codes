{
    "title": "Եվրամիությունը մեծացնում է աջակցությունը պատվաստումների արագացմանը Արևելյան գործընկերության երկրներում",
    "text": " Եվրամիությունը մեծացնում է Արևելյան գործընկերության երկրներում, այդ թվում՝ Հայաստանում կորոնավիրուսի դեմ պատվաստումների տեմպերի արագացմանն ուղղված աջակցության փաթեթի ծավալները: Հայաստանում ԵՄ պատվիրակության մամուլի և տեղեկատվության գրասենյակը հայտնում է, որ Եվրամիության գործադիր մարմինը՝ Եվրահանձնաժողովը, գործընկեր երկրներում COVID-19-ի դեմ պատվաստումների տեմպերն արագացնելու ծրագրի շրջանակներում օգոստոսի 10-ին որոշում է կայացրել աջակցության փաթեթը 40 մլն եվրոյից 75 մլն եվրոյի հասցնելու՝ Արևելյան Գործընկերություն ծրագրի մասնակից վեց երկրներին՝ Հայաստանին, Ադրբեջանին, Բելառուսին, Վրաստանին, Մոլդովային և Ուկրաինային անվտանգ և արդյունավետ պատվաստանյութեր մատակարարելու և պատվաստման տեմպերը բարձրացնելու նպատակով:\nՀավելյալ 35 մլն եվրո աջակցության փաթեթի միջոցով Եվրամիությունը նպատակադրվել է պատվաստանյութերի գլոբալ դեֆիցիտի պայմաններում էապես ավելացնել դրանց հասանելիությունը Արևելյան Գործընկերության տարածաշրջանի համար՝ հեշտացնելով ԵՄ անդամ պետությունների կողմից պատվաստանյութերի տարածումը և փոխհատուցելով դրանց ծախսերը: \nԱյս օգնությունը, ըստ ԵՄ պատվիրակության հաղորդագրության, լրացնում է Եվրամիության աջակցությունը ԿՈՎԱՔՍ նախաձեռնությանը՝ պատվաստանյութերի արդար և համընդհանուր մատակարարումն ապահովող համաշխարհային հարթակին:\n"
}