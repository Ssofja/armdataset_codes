{
    "title": "Սենատը հաղթահարեց Թրամփի վետոն |azatutyun.am|",
    "text": "azatutyun.am: Հունվարի 1-ին ԱՄՆ-ի Սենատը հաղթահարեց ռազմական բյուջեի վրա նախագահ Դոնալդ Թրամփի դրած վետոն։\nԹրամփի նախագահության 4 տարիների ընթացքում սա առաջին դեպքն էր, երբ օրենսդիր մարմինը նրա վետոն հաղթահարում է, ինչը տեղի ունեցավ գործող նախագահի լիազորությունների ավարտից ընդամենը 20 օր առաջ։ Սենատը, որտեղ մեծամասնություն են կազմում Թրամփի Հանրապետական կուսակցության ներկայացուցիչները, հաշվի առնելով հարցի կարևորությունը նիստ անցկացրեց հունվարի 1-ին։\n«Ես չեմ կարող հիշել, թե վերջին անգամ Սենատը երբ է հավաքվել Նոր տարվա օրը», - ասաց Սենատում դեմոկրատ փոքրամասնության ղեկավար Չաք Շումերը։\n740 միլիարդ դոլար կազմող ռազմական բյուջեի օրինագիծը օրենսդիր մարմինն ընդունել էր ձայների գերակշիռ հարաբերակցությամբ։ Այս հարցում հանրապետականներն ու դեմոկրատները միակարծիք էին, քանի որ սպառազինություններ պատվիրելուց մինչև զինվորի աշխատավարձի վճարումը կախված է Պենտագոնի բյուջեի հաստատումից։ Երկու կուսակցությունների միանման դիրքորոշումը նաև ազդանշան էր նախագահ Թրամփին, որ նրա վետոն կհաղթահարվի։ Այնուհանդերձ, Թրամփը վետո էր դրել, ինչի մասին նա նախօրոք ասել էր։ Հունվարի 1-ին Սենատը նախագահի վետոն հաղթահարեց ձայների 81 «կողմ», 13 «դեմ» հարաբերակցությամբ։\n"
}