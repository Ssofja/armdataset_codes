{
    "title": "Քաղաքաշինական նորմերը պահպանված են․ Երևանի քաղաքապետարանը արձագանքում է Աղբյուր Սերոբի 7 հասցեի բնակիչների ակցիային |armenpress.am|",
    "text": "armenpress.am: Երևանի Աղբյուր Սերոբի 7 հասցեի մի խումբ բնակիչներ բողոքի ակցիա են կազմակերպել՝  իրենց դժգոհությունը հայտնելով հարևանությամբ բարձրահարկ շենքի կառուցման առնչությամբ։ Բնակիչներից մեկն ասաց, որ իրենց նպատակն է պարզել, թե արդյոք շինարարությունն օրինական է։ Բացի այդ, բնակիչները պահանջում են այդ հատվածը դարձնել կանաչ գոտի, քանի որ իրենք չունեն բակ։\n«Այստեղ շատ խախտումներ ենք նկատել՝ անգամ լինելով ոչ մասնագետ՝ լուսավորության, հեռավորության և այլն»,- ասաց բողոքի ակցիային մասնակցող բնակիչը՝ նշելով՝ քաղաքապետարանից պատասխանել են, որ այդ շինությունն օրինական է, բայց որոշումը չեն ներկայացրել։\nԵրևանի քաղաքապետի մամուլի քարտուղար Հակոբ Կարապետյանն «Արմենպրես»-ի հետ զրույցում պնդեց, որ բարձրահարկ շենքի կառուցումը, որի համար թույլտվություն է տվել Երևանի քաղաքապետարանը, «ծայրից ծայր համապատասխանում է քաղաքաշինական նորմերին»։\n«Երևանի քաղաքապետարանը ինչ-որ վայրում որոշակի ծավալների շինություն կառուցելու թույտվություն տալու համար հաշվի է առնում քաղաքաշինական նորմերը։ Այս դեպքում, երբ կառուցապատողը կամ տարածքի սեփականատերը դիմել է քաղաքապետարանին, քաղաքապետարանը հաշվի է առել բոլոր հանգամանքները. քաղաքաշինական նորմերը պահպանված են։ Եթե հարակից տարածքի բնակիչները ինչ-ինչ նկատառումներով կարծում են, որ շենքը այդ ծավալներով այնտեղ չպետք է լինի, կարող են իրենք իրենց կարծիքը արտահայտել իրավական ցանկացած ձևով»,- ասաց Կարապետյանը։\n"
}