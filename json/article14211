{
    "title": "Մենք Կառավարության դեմ ոչինչ չունենք, մեզ պետք է, որ մեր ընտանիքներին պահենք. առևտրականները բողոքում են մաքսատուրքերի բարձրացման դեմ. Ուղիղ |tert.am|",
    "text": "tert.am: Կառավարության շենքի դիմաց բողոքի ակցիաներ են անում հագուստի և կոշիկի ներկրմամբ և վաճառքով զբաղվող տնտեսավարողները։ Նրանք բողոքում են մաքսային օրենքում կատարված փոփոխություններից, որոնց արդյունքում ստիպված են ներկրված ապրանքը ավելի բարձր գնով մաքսազերծել։ Նշում են, որ այս պարագայում ստիպված են լինելու 6 անգամ ավելի թանկ վաճառել ապրանքը, իսկ գնորդները այդքան հնարավորություն չունեն։Ակցիայի մասնակիցներից մեկը նշեց, որ մաքսատուրքերի բարձրացումը կնպաստի ապրանքի բարձրացմանը, որին նաև հասարակությունը պատրաստ չէ:\nԱկցիայի մասնակիցներից մեկը նշեց, որ Կառավարությունից ավելի հստակ պատասխան են ուզում: Նրա խոսքով՝ ՊԵԿ-ի նախագահը օրինակ էր բերել, թե կան խանութներ, որտեղ մեկ վերնաշապիկը 30 հազար դրամ է, և մի քանի տոկոսով ապրանքի բարձրացումն էական տարբերություն չի տա, սակայն, ըստ վաճառողի, ոչ բոլորն են դրան պատրաստ, քանի որ եթե որոշել են տոնավաճառներից օգտվել և այնտեղից հագուստ գնել, ապա նույնիսկ 500 դրամով գնի բարձրացումն էական տարբերություն է տալու:\n«Մեզ ասել են, որ այս ընթացքում պետք է մեզ պատասխան տան, բայց այդ պատասխանը դեռ չկա: Մենք Կառավարության դեմ ոչինչ չունենք, մեզ պետք է, որ մեր ընտանիքներին պահենք»,- ասաց նա և հավելեց, որ նման որոշումներ եղել են նաև նախկին Կառավարության ժամանակ, սակայն քննարկումների արդյունքում խնդիրը լուծվել է և նման ալիք, որ հիմա է բարձրացել, չի եղել:  «Պարո՛ն Նիկոլ Փաշինյան, ես որպես քաղաքացի խնդրում եմ Ձեզ, որ խնդրին լուծում տաք, բերեք նախկին դիրքին, կամ մի քիչ էլ ցածր գնի հասցրեք, որ մենք աշխատենք ու մեր ընտանիքներին կարողանանք պահել»:\n"
}