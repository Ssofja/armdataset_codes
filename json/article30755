{
    "title": "Ռուսաստանում արգելվել են Նավալնիի հիմնադրած կազմակերպությունները |azatutyun.am|",
    "text": "azatutyun.am: Ռուսաստանում արգելվել են Ալեքսեյ Նավալնիի հիմնադրած կազմակերպությունները՝ Կոռուպցիայի դեմ պայքարի հիմնադրամը, Քաղաքացիների իրավունքների պաշտպանության հիմնադրամը և ընդդիմադիր գործչի շտաբների ցանցը: Մոսկվայի քաղաքային դատարանի որոշմամբ այս կառույցները ճանաչվել են ծայրահեղական: Հաղորդվում է, որ դրանց ակտիվները պարտատերերի հետ հաշվարկներից հետո կփոխանցվեն Ռուսաստանի Դաշնության բյուջե։\nԴատարանի վճիռը, որն ուժի մեջ է մտել անմիջապես, թույլ չի տալիս այդ կազմակերպությունների և դրանց տարածաշրջանային գրասենյակների հետ կապված անձանց դիմել պետական պաշտոններ ստանալու համար, մինչդեռ Նավալնիի շատ գործընկերներ հույս ունեին մասնակցել խորհրդարանական ընտրություններին:\nՓաստաբանները հայտարարել են դատարանի կողմնակալ լինելու մասին և խոստացել բողոքարկել որոշումը: Նրանք լքել են նիստերի դահլիճը ՝ չսպասելով դատավճռին:\nԻնքը՝ Ալեքսեյ Նավալնին, հունվարից անազատության մեջ է խարդախության մեղադրանքով: Ապրիլին Մոսկվայի դատախազ Դենիս Պոպովը դատական հայց էր ներկայացրել Նավալնիի ստեղծած կազմակերպությունները ծայրահեղական ճանաչելու համար, պնդելով, որ Ռուսաստանում որպես օտարերկրյա գործակալ գրանցված այդ կազմակերպություններն ապակայունացնում են սոցիալական և հասարակական-քաղաքական իրավիճակը:\n"
}