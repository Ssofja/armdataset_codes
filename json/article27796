{
    "title": "ԿԲ-ն կանխատեսում է մոտ 1.5 տոկոս գնաճ |lragir.am|",
    "text": "lragir.am։ ՀՀ կենտրոնական բանկը իր երրորդ եռամսյակի ծրագրում 2019-ի համար նախանշել է 1.5 տոկոս գնաճ, հիմա՝ չի բացառում մի փոքր ավելի ցածր ցուցանիշը: Դա պայմանավորված է միրգ-բանջարեղենի գների տատանմամբ, ասուլիսում հայտնեց ԿԲ դրամավարկային քաղաքականության վարչության պետ Վահագն Գրիգորյանը:\n«Երրորդ եռամսյակի մեր ծրագրում նախանշված է, որ այս տարի կունենանք 1.5 տոկոս գնաճ: Հիմա վերջին զարգացումներով պայմանավորված հնարավոր է մի փոքր ավելի ցածր լինի: Մի փոքր ցածր կանխատեսումը կախված է միրգ-բանջարեղենի գների տատանումների հետ, որն էլ պայմանավորված է առաջարկի գործոններով»,-ասաց Գրիգորյանը:\nԳնաճը սեպտեմբերի դրությամբ 0.5 տոկոս է: Վիճակագրական կոմիտեն դեռ չի հրապարակել հոկտեմբերի ցուցանիշը, սակայն Կենտրոնական բանկի գնահատականներով՝ դա էապես չի փոխվի, կլինի 0.5 տոկոսի մոտակայքում, միգուցե մի փոքր ավելի: ԿԲ-ն չի նպատակադրում գնաճն արագ վերադարձնել նպատակային 4 տոկոս թիրախի:\n«Մենք դա պատկերացնում և նպատակադրում ենք անել 3 տարվա ընթացքում: Գնահատում ենք, որ դրամավարկային պայմաններն այս պահին բավականին խթանող են գնաճի աստիճանական վերականգնումն ապահովելու համար»,-ասաց Գրիգորյանն ու վստահեցրեց՝ ցանկացած տեսակի ռիսկերի դեպքում կապահովեն գնաճի նպատակի իրագործումն իրենց դրամավարկային քաղաքականության գործիքներով:\n"
}