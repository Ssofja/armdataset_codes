{
    "title": "Ֆրանսիան չեղարկել է ՌԴ ԱԳ և պաշտպանության նախարարների հետ համատեղ նիստը |factor.am|",
    "text": "factor.am: Փարիզն անորոշ ժամանակով հետաձգել է Ֆրանսիայի և Ռուսաստանի ԱԳ և պաշտպանության նախարարների հետ համատեղ նիստը։ DW-ի ռուսական ծառայության փոխանցմամբ՝ այս մասին հայտարարել է Ֆրանսիայի ԱԳՆ պաշտոնական ներկայացուցիչ Անյես ֆոն դեր Մյուլը։\n«Հաշվի առնելով ընթացիկ հանգամանքները՝ որոշվել է հետաձգել Անվտանգության հարցերով ֆրանս-ռուսական համագործակցության խորհրդի նիստը»,- ասել է նա՝ չնշելով որոշման պատճառը, սակայն հավելել է, որ այդ հարցով զրուցել են ռուսական կողմի հետ։\nՆիստը նախանշված էր սեպտեմբերի 14-ին, հանդիպման նոր ժամկետ ֆրանսիացիները չեն առաջարկել։\n"
}