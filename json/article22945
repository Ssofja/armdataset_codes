{
    "title": "Արցախում խոր հարգանք են տածում Ձեր հանդեպ. Արայիկ Հարությունյանը շնորհավորել է Արմեն Սարգսյանին",
    "text": "Արցախի Հանրապետության նախագահ Արայիկ Հարությունյանը հունիսի 23-ին շնորհավորական ուղերձ է հղել Հայաստանի Հանրապետության նախագահ Արմեն Սարգսյանին՝ ծննդյան տարեդարձի կապակցությամբ:\nՈւղերձում ասված է.\n«Մեծարգո՛ Արմեն Վարդանի,\nԱրցախի ժողովրդի, իշխանությունների եւ անձամբ իմ անունից ջերմորեն շնորհավորում եմ Ձեզ ծննդյան օրվա կապակցությամբ:\nԱրցախում խոր հարգանք են տածում Ձեր հանդեպ՝ որպես հմուտ պետական ու քաղաքական գործչի, գիտնականի ու դիվանագետի:\nՄենք բարձր ենք գնահատում Ձեր հետեւողական ջանքերն՝ ուղղված հայկական երկու հանրապետությունների զարգացման ու զորացման, նոր աշխարհում հայ ժողովրդի տեղի ու դերի ամրապնդման, մեր սերունդների հուսալի ու ծաղկուն ապագայի կերտման հայրենանվեր գործին: Թող հաջողությունն ուղեկցի Ձեզ համազգային խնդիրների լուծման ճանապարհին:\nՄաղթում եմ Ձեզ եւ Ձեր ընտանիքին քաջառողջություն, խաղաղություն ու ամենայն բարիք»:\n"
}