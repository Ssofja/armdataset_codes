{
    "title": "Կիեւում պարգեւատրել են հայ դիվանագետներին |armtimes.com|",
    "text": "armtimes.com: Ապրիլի 26-ին Կիեւում Հայաստանի Հանրապետության հյուպատոս Լիանա Գեւորգյանին եւ Հայաստանի Հանրապետության արտակարգ դեսպանորդ, լիազոր նախարար Հայկ Հակոբյանին հանձնվել են «Սփյուռքի ակտիվ գործիչ» շքանշաններ Ուկրաինայի հայերի միության զարգացման մեջ ավանդի համար:\nAnalitikaUA.net-ը հայտնում է, որ հանդիսությանը մասնակցել են Ուկրաինայում Հայաստանի Հանրապետության արտակարգ եւ լիազոր դեսպան Տիգրան Սեյրանյանը, Ուկրաինայի հայերի միության փոխնախագահ Դավիթ Մկրտչյանը եւ Միության գործադիր տնօրեն Հովակիմ Հարությունյանը:\nՈւկրաինայի հայերի միության մամուլի ծառայության տեղեկատվությամբ՝ կազմակերպությունը շնորհակալություն է հայտնում դիվանագետներին ուկրաինա-հայկական հարաբերությունների ամրապնդման եւ զարգացման ուղղությամբ արգասավոր աշխատանքի համար: «Արժի նշել, որ Լիանա Գեւորգյանը եւ Հայկ Հակոբյանը այս տարի ավարտում են Ուկրաինայում մասնագիտական ուղին, եւ մենք նրանց շնորհավորում ենք իրենց դիվանագիտական առաքելության հաջող իրականացման համար»:\nԻնչպես հայտնի է, Ուկրաինայի հայերի միությունը՝ Վիլեն Շատվորյանի ղեկավարությամբ, միակ համաուկրաինական կազմակերպությունն է, որը միավորում է երկրում գործող բոլոր հայկական կազմակերպությունները:\nՈւՀՄ- ի ղեկավար Վիլեն Շատվորյանը, ավելի վաղ նշել էր, որ կազմակերպությունը ամեն ինչ անում է, որպեսզի հայ-ուկրաինական հարաբերությունները ավելի ամուր լինեն:\n"
}