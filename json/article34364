{
    "title": "Կորոնավիրուսի դեմ ռուսական պատվաստանյութով 50 երկիր է հետաքրքրվել. РИА Новости |tert.am|",
    "text": "tert.am: Ռուսաստանը 50 երկրների հետ քննարկում է  կորոնավիրուսի դեմ իր պատրաստած պատվաստանյութի մատակարարումը: Այս մասին Ռուսաստանի առաջին ալիքի եթերում հայտարարել է Ուղիղ ներդրումների ռուսական հիմնադրամի ղեկավար Կիրիլլ Դմիտրիևը, գրում է РИА Новости գործակալությունը:\nԴմիտրիևը նշել է, որ Ռուսաստանը դեռևս կարող է արտադրել միայն որոշակի քանակությամբ դեղամիջոց, ուստի հիմնադրամը համագործակցում է սահմանափակ քանակով երկրների հետ:\n«Մենք աշխատում ենք 50 երկրի հետ: Կենտրոնացած ենք 20-ի վրա, դրանցում մենք լուրջ առաջընթաց ենք գրանցել»,-ասել է Դմիտրիևը:\nՆա ավելացրել է, որ շատ երկրներում սկսվում են ռուսական պատվաստանյութի կլինիկական փորձարկումները: Այն կարող է կարգավորման հաստատում ստանալ հոկտեմբերին կամ նոյեմբերին:\n«Ուստի մենք կենտրոնանում ենք այն երկրների վրա, որոնք շահագրգռված են արագորեն հաստատել ռուսական պատվաստանյութը, և որոնք զգալի հետաքրքրություն են ցուցաբերում Ռուսաստանի հետ գործընկերության ոլորտում»,-բացատրել է Դմիտրիևը:\n"
}