{
    "title": "Գյումրիի սելեկցիոն կայանը լավ նախադրյալներ է ստեղծում տեղական սերմնաբուծության զարգացման համար՝ նպաստելով պարենային անվտանգության ապահովմանը․ փոխնախարար",
    "text": "ՀՀ էկոնոմիկայի փոխնախարար Տիգրան Գաբրիելյանն ու նախարարության գլխավոր քարտուղար Արմեն Խաչատրյանն այցելել են Շիրակի մարզ՝ «Գյումրիի սելեկցիոն կայան» գիտաարտադրական ՓԲԸ-ում իրականացվող ծրագրերին ու գիտական հետազոտություններին ծանոթանալու և բերքահավաքի ընթացքին հետևելու նպատակով։\nԱյցի սկզբում ընկերությանը հանձնվել է ժամանակակից գյուղտեխնիկա (Case IH Magnum 310 տրակտոր ու համապատասխան գութան և երկու ՄՏԶ 82.1 մակնիշի տրակտոր), որը կայանին տրամադրվել է ՀՀ կառավարության կողմից։ Ընկերությունում վստահ են, որ այս տեխնիկայի կիրառմամբ հնարավոր կլինի գյուղատնտեսական աշխատանքներն առավել արդյունավետ կազմակերպել և բարձրացնել արտադրողականությունը:\nԱյնուհետև նախարարության ներկայացուցիչները Գյումրիի սելեկցիոն կայանի տնօրենի պաշտոնակատար Դավիթ Մարտիրոսյանի ուղեկցությամբ այցելել են Գյումրու սելեկցիոն կայանի նորաստեղծ ջերմատուն, որը կառուցվել է «Փոքր ու միջին ջերմատնային տնտեսությունների ներդրման» պետական աջակցության ծրագրի շրջանակում։ Ջերմատնային տնտեսության համար հատկացվել է 500 քմ տարածք, որից 100 քմ նախատեսված է մշակաբույսերի գիտական փորձերի համար, իսկ 400 քմ կօգտագործվի բանջարաբոստանային սածիլների աճեցման համար։ Ջերմատան հարակից տարածքում պետական աջակցության ծրագրով հիմնվել է ինտենսիվ այգի, որտեղ հիմնականում աճեցվում է սալոր ու խնձոր։\nԱյցի ընթացքում կայանի աշխատակիցները ներկայացրել են այստեղ իրականացվող գիտափորձարարական աշխատանքները, որոնք ուղղված են մասնավորապես լոլիկի և վարունգի հիբրիդային սորտերի ստեղծմանը։\nԿայանում աշխատանքներ են տարվում նաև կարտոֆիլագործության ոլորտում․ ռուսական «Ֆատ-Ագրո» կազմակերպությունից ներկրվել են կարտոֆիլի շուրջ 16 սորտեր, որոնցով կատարվել է փորձնական ցանք։ Հետագայում տեղական բնակլիմայական պայմաններին առավել լավ հարմարվող սերմերը կներդրվեն Գյումրիի սելեկցիոն կայանի արտադրական ցիկլում։ «Արդյունքում մենք կունենանք ներկայումս Եվրոպայից ներկրվող սերմերի գրեթե կրկնակի էժան էլիտային սերմեր, որոնք որակով ևս չեն զիջի եվրոպական սերմերին», - նշել է Դավիթ Մարտիրոսյանը։ \nԿայանում քայլեր են ձեռնարկվում նաև տոհմային անասնաբուծության զարգացման ուղղությամբ․ հիմնվել է տոհմային տնտեսություն, որտեղ հիմնականում կբուծվեն մաքրացեղ կենդանիներ՝ տեղական Կովկասյան գորշ,  հոլշտեյն, սիմենթալ և այլ ցեղի խոշոր եղջերավոր կենդանիներ։\nԸնթացքի մեջ է պետական աջակցության ծրագրով կառուցվող անասնաշենքի շինարարությունը։ Դավիթ Մարտիրոսյանի խոսքով՝ 42 գլուխ կենդանու համար նախատեսված անասնաշենքում ներդրվելու են ժամանակակից սարքավորումներ, որոնց շնորհիվ հնարավոր կլինի ապահովել սանիտարահիգիենիկ չափանիշներին համապատասխանող կաթի արտադրություն։   \nԸնկերության դաշտերում պաշտոնյաները հետևել են բերքահավաքի աշխատանքներին, ծանոթացել արտադրված ցորենի, գարու, առվույտի և կորնգանի պահեստավորման և պահպանման պայմաններին։\nԱմփոփելով այցի արդյունքները՝ Տիգրան Գաբրիելյանը նշել է․ «Էկոնոմիկայի նախարարությունը կարևորում է Գյումրիի սելեկցիոն կայանի գործունեությունը, քանի որ այն լավ նախադրյալներ է ստեղծում հանրապետությունում տեղական սերմնաբուծության զարգացման համար՝ նպաստելով հանրապետությունում պարենային անվտանգության ապահովմանը»։\nՓոխնախարարը նաև ընդգծել է, որ ընկերության կողմից ինտենսիվ այգեգործության, ջերմոցաշինության, «խելացի» անասնաշենքերի կառուցման և տոհմային տավարաբուծության ոլորտներում պետական օժանդակության գործիքակազմի կիրառման հաջող փորձը կարող է օրինակելի դառնալ այդ ծրագրերի այլ պոտենցիալ շահառուների համար։\nԱյցի ամփոփման ընթացքում քննարկվել է նաև Գյումրիի սելեկցիոն կայանի տարածքում գյուղական տուրիզմի զարգացման հնարավորությունը։\n"
}