{
    "title": "Առաջարկվում է օրենքով ամրագրել Հանրային հեռուստաընկերությամբ նախընտրական բանավեճերի անցկացումը |armenpress.am|",
    "text": "armenpress.am: «ՀՀ ընտրական օրենսգիրք» սահմանադրական օրենքում փոփոխություններ և լրացումներ կատարելու մասին» և կից ներկայացված օրենքների նախագծերի փաթեթով նախատեսվում է օրենքով ամրագրել Հանրային հեռուստաընկերությամբ նախընտրական բանավեճերի անցկացումը: Այս մասին փաթեթի ներկայացման ընթացքում ասաց Ազգային ժողովի «Իմ քայլը» խմբակցության պատգամավոր Վահագն Հովակիմյանը:\n«2018թ. մենք առաջին անգամ ունեցանք նախընտրական բանավեճ Հանրային հեռուստաընկերությամբ: Այս նախագծով` Հանրային հեռուստաընկերության նախընտրական բանավեճերն ամրագրվում են օրենքի ուժով: Նախագծով ընդլայնվում է նաև հիմնադրամներից կատարվող ծախսերի ցանկը: Սա, կարծում եմ, լրջագույն փոփոխություն է, որը նպաստելու է նախընտրական քարոզչության ֆինանսական թափանցիկության էլ ավելի բարելավմանը»,- ասաց Հովակիմյանը:\n««ՀՀ ընտրական օրենսգիրք» սահմանադրական օրենքում փոփոխություններ և լրացումներ կատարելու մասին» և կից ներկայացված օրենքների նախագծերի փաթեթը հեղինակել է «Իմ քայլը» խմբակցությունը: Այն ստացել է Վենետիկի հանձնաժողովի և ԵԱՀԿ/ԺՀՄԻԳ-ի դրական կարծիքը:\n"
}