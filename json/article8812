{
    "title": "«Փոխվել են ժամանակները, լուրջ ընկալվելու և հեռանկար ունենալու միակ ուղին ազնիվ ու բացճակատ մրցակցությունն է». Մասիս Մայիլյանը սկսել է քարոզարշավը",
    "text": "Արցախի Հանրապետության նախագահի թեկնածու Մասիս Մայիլյանը սկսել է նախընտրական քարոզարշավը: Այս մասին հայտարարություն է տարածվել նրա ֆեյսբուքյան էջում:\n«Քարոզարշավի մեկնարկի օրը ուզում եմ մեկ անգամ ևս ընդգծել քաղաքակիրթ մրցակցության անհրաժեշտությունը և քաղաքական ընդդիմախոսների արժանապատվությունը վիրավորելու անթույլատրելիությունը, ինչի մասին քանիցս առիթ եմ ունեցել խոսելու նախընտրական պատրաստությունների շրջանում։ Հենց այս սկզբունքներն ենք դրել «Նոր Արցախ» կուսակցությունների դաշինքի ձևավորման ու համագործակցության հիմքում։\nՔաղաքական բոլոր ուժերին և գործիչներին մեկ անգամ ևս կոչ եմ անում հրաժարվել նաև ֆեյքային պատերազմից ու զանազան մանիպուլյացիաներից։ Պետք է հասկանալ, որ փոխվել են ժամանակները, ու որ փոքրիշատե լուրջ ընկալվելու և հեռանկար ունենալու միակ ուղին բառի բոլոր իմաստներով ստվերից դուրս գալն է և ազնիվ ու բացճակատ մրցակցությունը։\nԻնքս մաքուր խղճով ու բացճակատ եմ սկսում քարոզարշավը, նույնը ակնկալելով մյուսներից։\nԲարի երթ բոլորին»,- ասված է հայտարարության մեջ։\n"
}