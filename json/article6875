{
    "title": "Շվեյցարական կուսակցությունը ԼՂ-ի դեմ այս պատերազմում ցեղասպանության միտումներ է տեսնում |armenpress.am|",
    "text": "armenpress.am: Շվեյցարիայի Ավետարանական ժողովրդական կուսակցությունը բաց նամակ է հղել Շվեյցարիայի Դաշնային խորհրդական, արտաքին գործերի նախարար Իգնասիո Կասսիսին, որով կոչ է արվում միջամտել և անհապաղ վերջ դնել Լեռնային Ղարաբաղի դեմ Ադրբեջանի ագրեսիային։ Նամակը ստորագրել են կուսակցության նախագահ Մարիաննա Ստրայֆ-Ֆելլերը և փոխնախագահ Նիկ Գուգգերը, որոնք Շվեյցարիայի խորհրդարանի անդամներ են։\nՆամակի ոչ պաշտոնական թարգմանությունը ներկայացվում է ստորև։\nԲաց նամակ Դաշնային խորհրդական Իգնասիո Կասսիսին\nՑեղասպանության վտանգ Լեռնային Ղարաբաղում․ Շվեյցարիայի Ավետարանական ժողովրդական կուսակցությունը պահանջում է, որ Դաշնային խորհուրդը գործի\nՀարգելի՛ Դաշնային խորհրդական, Իգնասիո Կասսիս,\nՍեպտեմբերի 27-ին Ադրբեջանը հարձակում է գործել Լեռնային Ղարաբաղի վրա։ Ռմբակոծվել են նաև քաղաքացիական բնակավայրեր, այդ թվում՝ Լեռնային Ղարաբաղի մայրաքաղաք Ստեփանակերտը։ ՆԱՏՕ-ի անդամ Թուրքիան պաշտոնապես աջակցում է Ադրբեջանին և անօրինական ճանապարհներով Սիրիայից հազարավոր ջիհադականներ է ուղարկում Լեռնային Ղարաբաղ կռվելու։ Մինչ օրս Լեռնային Ղարաբաղին պաշտպանում է միայն հարևան փոքր պետությունը՝ Հայաստանի Հանրապետությունը։\nՀայ քրիստոնյաները 1915-1923թթ. Թուրքիայում ենթարկվել են Ցեղասպանության։ 1990-ական թվականների սկզբին Ադրբեջանը փորձել է էթնիկ զտումների ենթարկել Լեռնային Ղարաբաղի հայերին։ Այս պատերազմում ևս առկա են ցեղասպանության նմանատիպ միտումները։ Լեռնային Ղարաբաղում պատերազմը շարունակվում է։ Հրադադարը կրկին խախտվել է և զինադադարի հեռանկարը տեսանելի չէ։\nՇվեյցարիայի Ավետարանական ժողովրդական կուսակցությունը մտահոգված է և կոչ է անում Դաշնային խորհրդին պահանջել անհապաղ վերջ դնել Լեռնային Ղարաբաղի դեմ ագրեսիային։ Անտեսելն  ու լռելը հարիր չէ Շվեյցարիային և համահունչ չէ իր մարդասիրական ավանդույթին։ Ժնևյան կոնվենցիան շարունակաբար անտեսվում և ոտնահարվում է։ Դա չի կարող անպատասխան մնալ։\nՇվեյցարիայի Ավետարանական ժողովրդական կուսակցությունը խնդրում է Ձեզ, Դաշնային խորհրդական պարոն Կասսիս, որպես Շվեյցարիայի արտաքին գործերի նախարարի, ներկայացնել դիրքորոշում՝  դատապարտելով պատերազմական այս գործողությունները։ Բացի այդ, անհրաժեշտ է արագացնել մարդասիրական օգնության տրամադրումը և արգելել ռազմական տեխնիկայի ցանկացած արտահանում, որը միտված է օգտագործելու հայ ժողովրդի դեմ։ Մենք այստեղ հնարավորություն ենք տեսնում Շվեյցարիայի համար՝ պաշտպանելու մարդասիրական հիմնարար արժեքները և առաջարկելու իր միջնորդությունը։\nՆերկայումս պատկերացնում ենք, թե ինչ տեղի կունենա, եթե Թուրքիան ու Ադրբեջանը նախաձեռնությունը վերցնեն իրենց ձեռքը՝ զանգվածային ոչնչացման զենքի օգտագործմամբ շարունակական հարձակումներ իրականացնելով քաղաքացիական թիրախների ուղղությամբ։ 1915թ.-ի Ցեղասպանության հիշողությունները արթնանում են։\n"
}