{
    "title": "Իրանում կախաղան են բարձրացրել «Ամադ նյուզ» լրատվական պորտալի ղեկավարին |armenpress.am|",
    "text": "armenpress.am: Իրանի Իսլամական Հանրապետությունում դեկտեմբերի 12-ին մահապատժի է ենթարկվել «Ամադ Նյուզ» լրատվական պորտալի ղեկավար Ռուհոլլա Զամը:\nԻնչպես փոխանցում է «ՌԻԱ Նովոստի»-ն,  հաղորդվում է, որ մահապատիժն ի կատար է ածվել շաբաթ առավոտյան կախաղանի միջոցով։\nԱվելի վաղ այս շաբաթ հայտնի էր դարձել, որ Իրանի իշխանությունները հաստատել են «Ամադ նյուզ»-ի ղեկավարի մահվան դատավճիռը, որն օգնություն է ստացել օտարերկրյա հետախուզություններից:\n2019 թվականի հոկտեմբերի կեսերին Իսլամական հեղափոխության պահապանների կորպուսը (ԻՀՊԿ, Իրանի զինված ուժերի մի մասը) հայտնել էր Զամի ձերբակալման մասին: Համաձայն բաց աղբյուրների՝ Զամն ակտիվորեն լուսաբանել է ամբողջ Իրանում 2017-ի դեկտեմբերից մինչև 2018-ի հունվարն իրականացվող բողոքները:\nԼրատվական պորտալի ղեկավարը, ինչպես նշել Է IRNA գործակալությունը, ձերբակալվել է «հակահեղափոխական գործունեության» համար: Հաղորդվում էր, որ նրա գործողությունները իբր ուղղորդել է Ֆրանսիայի հետախուզությունը, և նա աջակցություն է ստացել ԱՄՆ-ի և Իսրայելի հետախուզական ծառայությունների կողմից։ «Ասոշիեյթեդ Պրես» գործակալության տվյալներով ՝ Զամն ապրել է Փարիզում, և չի հստակեցվել, թե ինչպես է նա ձերբակալվել և որտեղ:\n"
}