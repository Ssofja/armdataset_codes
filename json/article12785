{
    "title": "Վրաստանի վարչապետը հայտարարում է՝ արտահերթ ընտրություններ չեն լինի |azatutyun.am|",
    "text": "azatutyun.am: Արտահերթ ընտրություններ չեն լինի, այսքանով խոսակցությունն ավարտված է, հայտարարել է Վրաստանի վարչապետ Իրակլի Ղարիբաշվիլին։\nՆրա խոսքով՝ 2020 թվականի հոկտեմբերին տեղի ունեցած խորհրդարանական ընտրություններն ամբողջ աշխարհի կողմից ընդունվել են։ «Մենք լսել ենք Եվրամիության, ԱՄՆ Պետքարտուղարության, Սենատի հայտարարությունները, ԵԱՀԿ/ԺՄԻԳ եզրակացությունը։ Ամբողջ աշխարհն ընդունել է մեր ընտրությունները և շնորհավորել այդ կապակցությամբ, ի՞նչ ընտրությունների մասին եք դուք խոսում», - ասել է Ղարիբաշվիլին։\nՀոկտեմբերին տեղի ունեցած խորհրդարանական ընտրությունների արդյունքներն ընդդիմությունը հրաժարվում է ընդունել՝ պնդելով, որ հերթական անգամ մեծամասնություն ստացած «Վրացական երազանք»-ը կեղծել է քվեարկությունը։ Նոյեմբերից ի վեր նոր օրենսդիր մարմնի նիստերն անցնում են առանց ընդդիմադիր պատգամավորների, ովքեր բոյկոտում են խորհրդարանի աշխատանքը՝ պահանջելով արտահերթ ընտրություններ։\n"
}