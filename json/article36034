{
    "title": "«Լուսավոր Հայաստան»-ը ևս Վիեննայի հանդիպումից հետո փակ քննարկման անհրաժեշտություն է տեսնում. Գորգիսյան",
    "text": "|aysor.am|: Վիեննայում կայացած Փաշինյան-Ալիև հանդիպումից հետո մի շարք պարզաբանումների կարիք կա, և ճիշտ կլիներ, եթե խորհրդարանում Հայաստանի և Արցախի քաղաքական ու ռազմական ղեկավարության մասնակցությամբ փակ քննարկում կազմակերպվեր։ Նման տեսակետ է հայտնել ԱԺ «Լուսավոր Հայաստան» խմբակցության քարտուղար Գևորգ Գորգիսյանն՝ անդրադառնալով ԱԺ «Բարգավաճ Հայաստան» խմբակցության պատգամավոր Նաիրա Զոհրաբյանի՝ նմանօրինակ առաջարկով հանդես գալու մասին գրառմանը։\n«Ճիշտն ասած՝ մենք փորձել ենք մեր խմբակցություն հրավիրել վարչապետին, և ունենալ փակ քննարկում, բայց եթե չեմ սխալվում, դեռևս վերջնական պայմանավորվածություն ձեռք չի բերվել։ Որևէ նման ձևաչափի հանդիպում, ինձ թվում է, ճիշտ կլիներ, որովհետև ամեն դեպում ամեն ինչ չէ, որ հնարավոր է հրապարակային հայտնել։ Բայց խորհրդարանը, որպես պառլամենտական դիվանագիտության սուբյեկտ, պետք է ամենայն մանրամասնությամբ տեղյակ լինի գործընթացներին և քննարկված հարցերին, որպեսզի միջազգային տաբեր հարթակներում կարողանա ճիշտ կողմնորոշվել ու գործել», - ասել է պատգամավորը։\nՆշենք, որ ԱԺ «Բարգավաճ Հայաստան» խմբակցության պատգամավոր Նաիրա Զոհրաբյանը ֆեյսբուքի իր էջում հանդես է եկել գրառմամբ՝ պնդելով, որ Փաշինյան-Ալիև հանդիպումից հետո Արցախի և Հայաստանի ղեկավարությանը ՀՀ ԱԺ հրավիրելու անհրաժեշտություն կա։\n«Իրապես ստեղծվել է բավականին անհասկանալի իրավիճակ, և խնդիրը Հայաստանի խորհրդարանում քննարկելու հրատապ անհրաժեշտություն կա: Խորհրդարանական քաղաքական ուժերի կողմից վարչապետին և նախարարին առանձին Աժ խորհրդարանական խմբակցություններ հրավիրելու փոխարեն «Բարգավաճ Հայաստան»-ն առաջարկում է հնարավորինս արագ կազմակերպել խորհրդարանական փակ քննարկում, որին պարտադիր պետք է ներկա լինեն ինչպես ՀՀ, այնպես էլ Արցախի քաղաքական և ռազմական ղեկավարությունը, ինչպես նաև Արցախի խորհրդարանի մեր պատգամավոր գործընկերները», - գրել է պատգամավորը:\n"
}