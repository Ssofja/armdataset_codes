{
    "title": "Նախկինում ընտրված ՍԴ անդամներն ունեն նույն լեգիտիմությունը, ինչ նոր կանոններով ընտրված դատավորները. իրավագետ Վահե Գրիգորյան",
    "text": "tert.am: Իրավագիտության դոկտոր, պրոֆեսոր Օթթո Լյուֆթենհանդը «ՀՀ Սահմանադրություն. կարմիր և կանաչ գծեր» խորագրով խորհրդաժողովի շրջանակում անդրադարձավ ՍԴ դատավոր Վահե Գրիգորյանի այն արտահայտությանը, թե Սահմանադրական դատարանի կազմում այս պահին դատավորի կարգավիճակ ունեն միայն ինքն ու Արման Դիլանյանը:\nՊրոֆեսոր Օթթո Լյուֆթենհանդը նշեց, որ Վահե Գրիգորյանի այդ պնդման համար հիմք է ծառայում Սահմանադրության 16-րդ գլխի 213-րդ հոդվածը:Նշենք, որ 213-րդ հոդվածը բաղկացած է երկու նախադասությունից:\nԱռաջին նախադասությունը հետևյալն է՝ «Մինչև Սահմանադրության 7-րդ գլխի ուժի մեջ մտնելը նշանակված ՍԴ նախագահը և անդամները շարունակում են պաշտոնավարել իրենց լիազորությունների համաձայն և մինչև 2005 թ. փոփոխություններով սահմանված ժամկետի ավարտը»:\nԵրկրորդ նախադասությունը՝ «Սահմանադրության 7-րդ գլխի ուժի մեջ մտնելուց հետո ՍԴ դատավորների թափուր տեղերի համար առաջադրումները կատարվում են հաջորդաբար ՀՀ նախագահը, դատավորների ընդհանուր ժողովը և Կառավարությունը»:Ստացվում է՝ Վահե Գրիգորյանը ՍԴ դատավոր ընտրվեց՝ համաձայն երկրորդ նախադասության»:\n«213-րդ հոդվածը գտնվում է եզրափակիչ և անցումային դրույթներին նվիրված գլխում: Անցումային դրույթները, չնայած այն փոփոխություններին, որոնք կարող են կատարվել Սահմանադրությունում, պետք է ապահովեն դրա միասնականությունը և զերծ պահեն հակասություններից: Ապահովելով Սահմանադրության միասնականությունը և այն, որ զերծ պետք է լինեն ներքին հակասություններից՝ անցումային դրույթները նաև ապահովում են Սահմանադրության նորմերի շարունակականությունը:\n213-րդ հոդվածի առաջին նախադասությունն ասում է, որ այն անձինք, որոնք ՍԴ դատարանի անդամներ են ընտրվել, շարունակում են պաշտոնավարել, քանի դեռ չի ավարտվել իրենց պաշտոնավարման ժամկետը: Դրանով առաջին նախադասությունն ասում է, որ ՍԴ անդամները դառնում են ՍԴ դատավորներ և դա անհրաժեշտ է, որ ապահովվի ՍԴ միասնականությունը: Այսինքն՝ ՍԴ անդամներ հասկացության փոխարեն օգտագործվում է ՍԴ դատավորներ հասկացությամբ»,-ասաց Լյուֆթենհանդը:\n"
}