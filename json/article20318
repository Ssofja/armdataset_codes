{
    "title": "Վերսկսվել են Նավալնիի դեմ ևս մեկ քրեական գործով դատական լսումները |azatutyun.am|",
    "text": "azatutyun.am: Մոսկովյան դատարաններից մեկն այսօր վերսկսել է ընդդիմադիր գործիչ Ալեքսեյ Նավալնիի դեմ ևս մեկ քրեական գործով լսումները։ Քաղաքական գործիչը մեղադրվում է սուտ տեղեկություններ տարածելու, անձի արժանապատվությունը ոտնահարելու մեջ։\nԴատական գործընթացն ավելի վաղ դադարեցվել էր Նավալնիի՝ Գերմանիայում բուժվելու պատճառով։\nԱյս քրեական գործը հարուցվել էր անցած տարվա հունիսին։ Սոցիալական ցանցերում քաղաքական գործիչը հայտարարել էր, թե մարդիկ, ովքեր նկարահանվել են Սահմանադրական փոփոխությունների մասին RT հեռուստաընկերության քարոզչական գովազդում, «ծախված դավաճաններ են»։ Քննությունը պնդում է, որ Նավալնիի այդ խոսքերը վիրավորել են նկարահանումներին մասնակցած 95-ամյա վետերան Իգնատ Արտյոմենկոյին։\nՌուսաստանում «Նովիչոկ» տեսակի նյութով թունավորումից Գերմանիայում բուժումը ավարտելուց հետո Ալեքսեյ Նավալնին հունվարի 17-ին վերադարձել է Ռուսաստան և անմիջապես ձերբակալվել, ապա կալանավորվել։ Փետրվարի 2-ին դատարանը նրան 3,5 տարվա ազատազրկման է դատապարտել։\nՆավալնիի շուրջ իրադարձություններն ուղեկցվում են ռուսաստանյան տասնյակ քաղաքներում, այդ թվում՝ մայրաքաղաք Մոսկվայում և Սանկտ Պետերբուրգում բազմամարդ ցույցերով, որոնց հազարավոր մասնակիցներ բերման են ենթարկվել, հարուցվել է շուրջ հինգ տասնյակ քրեական գործ։\n"
}