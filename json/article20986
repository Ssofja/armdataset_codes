{
    "title": "Աշխարհում կորոնավիրուսի դեպքերի թիվն անցել է 14.5 միլիոնը, մահացել է ավելի քան 606 հազար մարդ, ապաքինվել է ավելի քան 8,1 միլիոնը |azatutyun.am|",
    "text": "azatutyun.am: Աշխարհում կորոնավիրուսով վարակվածների թիվն անցել է 14.5 միլիոնը, մահացել է ավելի քան 606 հազար մարդ, ապաքինվել է ավելի քան 8,1 միլիոնը, վկայում են ԱՄՆ Ջոնս Հոփքինսի համալսարանի հրապարակած տվյալները:\nՎարակակիրների թվով առաջինը ԱՄՆ-ն է, երկրորդ տեղում Բրազիլիան է, երրորդում՝ Հնդկաստանը։\nԱռողջապահության համաշխարհային կազմակերպությունը (ԱՀԿ) հանգստյան օրերին հայտարարեց օրվա կտրվածքով վարակվածների թվի նոր ռեկորդային աճի մասին:\nԱմբողջ աշխարհում կորոնավիրուսի զոհերի գրեթե մեկ քառորդը ԱՄՆ-ում է: Ներկայումս Ֆլորիդան Միացյալ Նահանգներում համաճարակի կենտրոնն է, պարետային ժամ է սահմանվել Մայամիի որոշ մասերում:\nՀնդկաստանում, որտեղ ավելի քան 1 միլիոն վարակված կա, համաճարակը, մասնագետների կարծիքով, դեռ չի հասել գագաթնակետին:\nԱյսօրվանից Ֆրանսիայում փակ տարածքներում դիմակ կրելը պարտադիր է դառնում: Կորոնավիրուսի երկրորդ ալիքի վախի պատճառով երկրում խստացվել են սահմանափակումները: Դիմակ կրելը պարտադիր է բոլոր փակ հասարակական վայրերում` ներառյալ երկաթուղային կայարանները և օդանավակայանները, բանկերը և փոստային բաժանմունքները, խանութները և տաճարները: Խախտողներին սպառնում է 135 եվրո տուգանք:\nԵվրամիության երկրների ղեկավարները երեք օր քննարկել են տնտեսական վերականգնմանն աջակցելու 2021-2027 թվականների ծրագիրը, բայց այդպես էլ համաձայնության չեն եկել: Ֆրանսիան և Գերմանիան առաջարկում են միջոցներ հատկացնել ԵՄ երկրներին ՝ առանց տոկոսների, սուբսիդիաների տեսքով:\nՆիդերլանդները, Ավստրիան, Դանիան և Շվեդիան կտրականապես համաձայն չեն դրան: Այս երկրների ղեկավարները պնդում են, որ հարկավոր է խիստ վերահսկողություն իրականացնեն և հետևել, թե որտեղ են ծախսվելու գումարները: Տարաձայնություններ կան նաև եվրոպական տնտեսությունն ավելի «կանաչ» դարձնելու վերաբերյալ:\nԵվրոպական Կենտրոնական բանկի նախագահ Քրիստին Լագարդն ասում է, որ բանակցությունների համար ավելի շատ ժամանակ կարող է ծախսվել, գլխավորն այն է, որ օգնության փաթեթը «լայնածավալ և հավակնոտ լինի»:\nԲյուջեն պետք է կազմվի և ընդունվի մինչև այս տարվա վերջ:\n"
}