{
    "title": "Մաքրագործել վերնախավը և հրաժարվել թանկարժեք զորահանդեսից. Վլադիմիր Զելենսկի |epress.am|",
    "text": "epress.am։ Ուկրաինայի նախագահ Վլադիմիր Զելենսկին առաջարկել է ընդլայնել իշխանության մաքրագործման (լյուստրացիա) մասին օրենքը, այն տարածելով 2014-ի փետրվարի 23-ից մինչև 2019-ին մայիսի 19 պաշտոնավարած թոփ պաշտոնյաների վրա:\nԶելենսկին ցանկանում է լյուստրացիայի տակ ընկնող պաշտոնների թվին ավելացնել նաև Ուկրաինայի նախագահի, կառավարության անդամների, պատգամավորների, Գերագույն Ռադայի նախագահի, գլխավոր դատախազի, Անվտանգության ծառայության պետի և այլ պաշտոններ:\n«Ամեն օր գլուխ եմ ջարդում, թե ի՞նչ անել նրանց հետ: Միգուցե փոխանակել մեր գերիների հե՞տ: Կամ գուցե հագցնել այն խոտանված զրահաբաճկոնները, որ իրենք են գնել, և ուղարկել առաջնագի՞ծ:\nԿարծում եմ, նվազագույնը, որ կարող ենք անել հիմա, նրանց բոլորին երկրի ղեկավարմանը մասնակցելու հնարավորությունից հավերժ զրկելն է»,- հայտարարել է Զելենսկին:\nՍահմանադրական դատարանը մայիսի կեսերից սկսել է զզնել լյուստրացիայի մասին օրենքի առաջարկված փոփոխությունների համապատասխանությունը Ուկրաինայի սահմանադրությանը:\n2014 թվականին ընդունված լյուստրացիայի մասին օրենքը փաստաթղթի իրավական ուժ ստանալուց հետո 10 տարով պաշտոն զբաղեցնելու ավտոմատ արգելք էր դնում այն անձանց համար, ովքեր 2010-ի փետրվարի 25-ից մինչև 2014-ի փետրվարի 22-ն ընկած հատվածում (Վիկտոր Յանուկովիչի նախագահության ժամանակ) պաշտոնավարել են ավելի քան մեկ տարի:\nԲացի լյուստրացիայի թեմայից, Զելենսկին ասօր անդրադարձել է Ուկրաինայի անկախության օրվա կապակցությամբ նախատեսված ծախսատար շքերթին. «Կարծում եմ ավելի լավ է այդ գումարները հատկացնել մեր հերոսներին: Մենք որոշում ենք ընդունել 300 միլիոն գրիվնա (հավանաբար, միջոցառման համար նախատեսված գումարը, խմբ.) հատկացնել ժամկետային զինծառայողների, կուրսանտների, սպաների և անպայման՝ Միացյալ ուժերի գործողության (Ուկրաինայի արևելք, խմբ.) անցկացման գոտում այս պահին հանձնարարություն կատարող զինվորականների պարգևավճարներին: Մեր հերոսներին իհարկե հարգանքի տուրք կմատուցենք ու կտոնենք, բայց այս անգամ նոր ձևաչափով», — ասել է Զելենսկին:\n«Հավասարեցման դեպքում ամեն զինծառայող կստանա 30 եվրոյին համարժեք գումար: Կուրսանտների համար կարծես թե նորմալ է, գնդապետերի համար՝ գուցե վիրավորական»:\nՆախկին նախագահ Պյոտր Պորոշենկոն քննադատաբար է մեկնաբանել Զելենսկու որոշումը.\n«Ռազմական շքերթը, ոչ միայն ժամանակ ու իրադարձություն է, երբ բանակը ժողովրդին ներկայացնում է մեկ տարվա ընթացքում տեղի ունեցած փոփոխությունները, այլ նաև իրադարձություն, երբ ժողովուրդը հնարավորություն ունի երախտագիտության ու հարգանքի տուրք մատուցել իր բանակին:\nՄարդկանց դրանից զրկելը անհեռատեսություն կլինի: Նախագահ Զելենսկին որպես Գերագույն գլխավոր հրամանատար իրավունք ունի որոշում կայացնել Անկախության օրվա շքերթի հետ կապված: Դա կախված է պան Զելենսկու առաջնահերթություններից: Իմ առաջնահերթությունը բանակի կառուցումն էր»:\n"
}