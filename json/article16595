{
    "title": "Տարածաշրջանի կեղծ ու մանիպուլյատիվ լուրերը Հայաստանի մասին. հունիս |media.am|",
    "text": "media.am: Հունիսին արտասահմանյան մամուլը և քաղաքական գործիչները արձագանքում էին իրադարձություններով լի հայաստանյան քաղաքական կյանքին։ Այս արձագանքներում քիչ չէին կեղծ կամ մանիպուլյատիվ թեզերը․ կառավարությունը հայտարարվեց Ամերիկայի ու Իսրայելի դրածո, «հակառուսական» զարգացումները աչք ծակեցին, իսկ կենսաբանական լաբորատորիաները ևս մեկ անգամ դարձան քաղաքական քարոզչության զոհ։\n\nԳագիկ Ծառուկյանի գործի շուրջ մանիպուլյատիվ պնդումներ միջազգային անդրադարձում\n\nՀունիսի գլխավոր նորություններից մեկը ԲՀԿ ղեկավար Գագիկ Ծառուկյանի դեմ քրեական գործի հարուցումը և նրան պատգամավորական անձեռնմխելիությունից զրկելն էր։\nԱյս իրադարձությունները լուսաբանվեցին միջազգային մամուլում և մեկնաբանվեցին եվրոպական և ռուսական բարձրաստիճան պաշտոնյաների կողմից։\nԱյդպես, հունիսի 17-ին Եվրոպական պահպանողական կուսակցությունների դաշինքի (դրա անդամ է նաև Հայաստանի Հանրապետական Կուսակցությունը) ղեկավար Դոնալդ Տուսկը Հայաստանի իշխանություններին կոչ արեց «զերծ մնալ ընդդիմության վրա ճնշում գործադրելուց»։ Տուսկին պատասխանեց Նիկոլ Փաշինյանը, նշելով, որ Հայաստանին 30 տարի խրախուսել են պայքարել կոռուպցիայի դեմ, իսկ հիմա ասում են՝ մի ճնշեք ընդդիմությանը․ «30 տարվա կոռուպցիոներները հիմա ընդդիմություն են», – ասաց Փաշինյանը։\nՆույն օրը Հայաստանում ՌԴ դեսպանը հանդիպեց ԲՀԿ պատգամավորների հետ, իսկ հանդիպման հաջորդ օրը ռուսական իշխող «Единая Россия» կուսակցությունը մտահոգություն հայտնեց Ծառուկյանի հետապնդման վերաբերյալ։ «Единая Россия»-ն և ԲՀԿ-ն 2008-ին ստորագրել են համագործակցության մասին համաձայնագիր։\nՌուսական մամուլի անդրադաձից առավել ուշագրավ էր պետական «Россия-1» հեռուստաալիքի հայտնի հողորդավար Վլադիմիր Սոլովյովի քննարկումը, որը «Соловьёв LIVE» յութուբյան ալիքում շուրջ 195,000 դիտում ունի։\nՍոլովյովը, ով հայտնի է որպես Կրեմլի քարոզչությունը տարածող լրագրող, ուշագրավ դիտարկումներ էր անում Հայաստանի մասին։ Այդպես, նա իր հյուր՝ ԲՀԿ-ական ու ԱԺ փոխնախագահ Վահե Էնֆիաջյանից հետաքրքիրվեց․ «մեծ մարդիկ եք, լուրջ, Հոկտեմբերյան հեղափոխության պատմությունը չե՞ք հիշում։ Բոլորին, ով բոլշևիկների կողքին էր, բոլշևիկները հետո վերացրեցին»։\nՍոլովյովի մեկ այլ հյուր՝ պատմաբան Արմեն Գասպարյանը հայտարարեց, թե Փաշինյանի ղեկավարած «Ելք» դաշինքի անվանումը նշանակում էր «դուրս գալ Ռուսաստանի հետ բոլոր պայմանագրերից, պետք չի ոչ մի ռազմավարական համագործակցություն»։ Թե որտեղից էր Գասպարյանը վերցրել անվանման այդպիսի մեկնաբանություն հայտնի չէ, քանի որ ո՛չ «Ելքի» հայտարարությունների, ո՛չ էլ դաշինքի ծրագրի մեջ անվանման նման իմաստի մասին չի խոսվում։\nԻսկ քաղաքական մեկնաբան, Verelq․am-ի հոդվածագիր Հայկ Խալաթյանն էլ «Соловьёв LIVE»-ի եթերում մտահոգություն հայտնեց, որ կառավարության գործողությունների հետևանքով Հայաստանում ներդրումները կարող են նվազել։\n\nՀայաստանի ներկան մտահոգիչ է տարբեր քաղաքական գործիչների համար\n\nՀեղափոխությունից հետո տարբեր քաղաքական գործիչներ մտահոգվում են Հայաստանի տխուր ներկայով և գորշ ապագայով, մամուլն էլ տարածում է նրանց հին ու նոր մտահոգությունները։\nՕրինակ, սունկ կայքերը հունիսին հիշեցին ռուս պատգամավոր Վլադիմիր Ժիրինովսկու հին հայտարարությունը այն մասին, թե հեղափոխություններից հետո ավելի վատ է լինում, քան դրանցից առաջ, դրա համար էլ «հայերը դեռ կզղջան, որ Փաշինյանին իշխանության են բերել»։\nՀայաստանում տիրող իրավիճակով խիստ անհանգստացած էր նաև ծայրահեղ պահպանողական «Ադեկվադ» խմբի ղեկավար Արթուր Դանիելյանը, ով վստահ էր, որ Արևմուտքը, Իսրայելը և բողոքական աղանդները հովանավորել են Փաշինյանի իրականացրած հեղաշրջումը, դրա համար էլ Փաշինյանը այժմ «ռուսաֆոբ» է, թուրքամետ և պաշտպանում է նույնասեռականությունը։\nVerelq.am-ին տված Դանիելյանի այս հարցազրույցը վերատպեց ռուսական Eadaily.com-ը (Verelq-ի երեք լրագրողներ՝ Արշալույս Մղդեսյանը, Հայկ Խալաթյանը և Լիա Խոջոյանը, թղթակցել կամ թղթակցում են նաև EADaily-ին)։\n\nՌուսական քարոզչական թեզը՝ Հայաստանում քաղաքական գործիք\n\nEADaily ռուսական կայքը, որի սեփականատերերից մեկը հայ է, և որը հաճախ է տարածում Կրեմլի տեսակետներին համապատասխանող լրատվություն, հունիսին երկու հարցազրույց հրապարակեց ՍԱՊԾ նախկին պետ Գրիգոր Գրիգորյանի հետ։\nEADaily-ին Գրիգորյանի հետ մի քանի անգամ զրուցել էր նաև մարտին։ Այս հարցազրույցներում Գրիգորյանը տարածում է համավարակի մասին տարատեսակ դավադրության տեսություններ և հատկապես հաճախ է կրկնում կենսաբանական լաբորատորիաների մասին ռուսական քարոզչական պատումը։ Կեղծ և մանիպուլյատիվ պնդումներ պարունակող այս պատումը հնչեցնում են ՌԴ բարձրաստիճան պաշտոնյաները, շահարկում է ադրբեջանական քարոզչությունը, և օգտագործում են հայաստանյան տարբեր քաղաքական խմբեր։ Այս պնդումները բազմիցս հերքվել են։ Մասնավորապես․\n\nԼաբորատորիաներում չի մշակվում կենսաբանական զենք։\nԴրանք չեն վերահսկվում արտաքին ուժերի կողմից, այլ գտնվում են ՀՀ Առողջապահության նախարարության ենթակայության տակ։\n\nՉնայած այս պնդումների արդեն հերքված լինելուն, EADaily-ին տված իր հերթական հարցազրույցում Գրիգոր Գրիգորյանը հայտարարեց, թե Հայաստանը կենսաբանական անվտանգությունը փոխանցել է արտաքին՝ ԱՄՆ կառավարման։ Նա պնդեց, որ Հիվանդությունների վերահսկման և կանխարգելման ազգային կենտրոնը (հայտնի «ամերիկյան բիոլաբորատորիան») ԱՄՆ բանակի նախագիծ է, որը ստեղծվել է պատերազմի ժամանակ  ԱՄՆ կարիքները սպասարկելու համար, բայց արդեն հիմա ինչ-որ վտանգավոր հետազոտություններ է անցկացնում Հայաստանում։\nԳրիգոր Գրիգորյանը ուրոլոգ Գևորգ Գրիգորյանի եղբայրն է։ Վերջինս մայիսին հայտնվել էր միջազգային մամուլի ուշադրության կենտրոնում՝ ԱՄՆ դեսպանատնից դրամաշնորհ ստանալու ու Covid-19-ի մասին կեղծ լուրեր տարածող կայք հիմնելու պատճառով։\nՇարունակությունը՝ media.am-ում\n"
}