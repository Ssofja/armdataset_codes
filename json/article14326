{
    "title": "Հայաստանի ու Վրաստանի սահմանին սկսվել է նոր կամրջի շինարարությունը",
    "text": "Վերակառուցման և զարգացման եվրոպական բանկն աջակցում է Բարեկամության կամրջի կառուցման աշխատանքներին, ինչն ուղղված է Հայաստանի ու Վրաստանի միջև սահմանային կապի բարելավմանը:\nԹբիլիսիից 60 կմ և Երևանից 200 կմ հեռավորության վրա Սադախլո-Բագրատաշեն անցակետի կամուրջը հիմնական անցման կետն է:\n10.3 մլն եվրո արժողությամբ նախագիծը տարածաշրջանային նախաձեռնություն է՝ ուղղված սահմանային ենթակառուցվածքների արդիականացմանն ու ԵՄ չափանիշներին համապատասխանեցմանը:\nՀյուսիսային միջանցքի արդիականացման ծրագիրը նպատակ ունի վերակառուցել առկա ենթակառուցվածքները` միջազգային չափանիշներին համապատասխանելու, ինչպես նաև հայ-վրացական սահմանին Հայաստանի երեք սահմանային հսկողության օբյեկտներում նոր շենքեր կառուցելու համար:\nԿամուրջը Հյուսիսային միջանցքի արդիականացման ծրագրի միջսահմանային բաղադրիչն է: Այն նախատեսված է ավարտել 2022-ի վերջին:\nՎերակառուցման և զարգացման եվրոպական բանկն առաջատար ինստիտուցիոնալ ներդրող է Հայաստանում: Բանկը 189 նախագծերով ավելի քան 1.51 մլրդ եվրոյի ներդրում է կատարել Հայաստանի ֆինանսական, կորպորատիվ, ենթակառուցվածքային և էներգետիկ հատվածներում: Այդ ներդրումների 90 տոկոսն արվել է մասնավոր հատվածում:\n"
}