{
    "title": "Ռոբերտ Քոչարյանի գործով Վճռաբեկ բողոք ներկայացնելուց հետո ՄԻԵԴ գանգատ կներկայացվի |armtimes.com|",
    "text": "armtimes.com: Մարտի 1-ի գործով մեղադրյալներ Ռոբերտ Քոչարյանի եւ մյուսների գործով Վերաքննիչ դատարանի որոշման դեմ Վճռաբեկ բողոք ներկայացնելուց հետո պաշպանական կողմը գանգատ կներկայացնի Մարդու իրավունքների եվրոպական դատարան:\nՄեր զրույցում ասաց Քոչարյանի պաշտպաններից Հայկ Ալումյանը:\nԴատական տեղեկատվական համակարգում հրապարակվել են հունիսի 25-ին Վերաքննիչ քրեական դատարանի կողմից Մարտի 1-ի գործով մեղադրյալ Ռոբերտ Քոչարյանին առնչվող երկու որոշումները։\nԸստ այդմ, դատավոր Արմեն Դանիելյանը, որոշելով կալանավորել Քոչարյանին, եզրահանգել է, որ քրեական վարույթն իրականացնող մարմնից թաքնվելու եւ գործով անցնող անձանց վրա անօրինական ազդեցություն գործադրելու միջոցով արդարադատության իրականացմանը խոչընդոտելու բարձր ռիսկերի առկայության պայմաններում՝ մեղադրյալ Ռ.Քոչարյանի նկատմամբ անազատության հետ չկապված որեւէ խափանման միջոց, այդ թվում՝ անձնական երաշխավորությունը գործուն երաշխիք համարվել չի կարող։\nԵրկրորդ որոշմամբ դատավորը, բեկանելով առաջին ատյանի դատարանի որոշումը՝ գործի վարույթը կասեցնելու մասին, որոշել է այն հետ ուղարկել նույն դատարան՝ վերսկսելու գործի քննությունն այնտեղից, որտեղից այն ընդհատվել է։\nԹեմայի վերաբերյալ մեր մի քանի հարցերին է պատասխանել Հայկ Ալումյանը:\nՊարոն Ալումյան, Վերաքննիչ դատարանի որոշումը ինչպե՞ս եք գնահատում:\nԱպօրինության գագաթնակետ:\nԱյս որոշումից հետո ի՞նչ ընթացակարգ է նախատեսված, առաջին ատյանի դատարանը ի՞նչ ժամկետներում պետք է վերսկսի գործի քննությունը: Գործը վերսկսելուց հետո կրկին անդրադա՞րձ է լինելու Ռոբերտ Քոչարյանի խափանման միջոցին:\nՔանի որ այս ընթացակարգը որեւէ ձեւով օրենքով չի կանոնակարգված, դրանից ելնելով՝ դատավորները այս ընթացակարգին ստեղծագործաբար են մոտենում, ամեն դատավոր հատապես Դանիելյանը ամբողջությամբ հիմնվում է իր սեփական պատկերացումների, երեւակայությունների վրա: Խնդիրը նրանում է, որ այս փուլում բողոքարկում նախատեսված չէր:\nՀիմա տեսեք ինչ խնդիր կարող է առաջանալ. գործը գնաց առաջին ատյանի դատարան եւ ՀՀ քրեական դատավարության օրենսգրքի 292 հոդվածով նախատեսված որեւիցե որոշում պետք է կայացնի դատարանը: Այդ որոշումներն են՝ գործը դատական քննության նշանակելու, կա՛մ գործն ըստ ընդդատության ուղարկելու, կա՛մ կարճելու, քրեական հետապնդումը դադարեցնելու այդ թվում նաեւ ինքնաբացակի մասին:\nԱռաջին ատյանի դատարանը կասեցման որոշում էր կայացրել, ինչը Վերաքննիչը բեկանեց. հիմա ուրեմն բացի կասեցման որոշումից էն մնացածը պետք է կայացնի: ՀՀ Քրեական դատավարության օրենսգրքի 300 հոդվածն էլ ասում է, որ այդ որոշումներից որեւէ մեկը կայացնելու հետ միաժամանակ, դատարանը պարտավոր է անդրադառնալ խափանման միջոցի հարցին: Այսինքն՝ դարձավ, որ ուզի, չուզի դատարանը պետք է անդրադառնա այդ հարցին:\nԻ՞նչ ժամկետներում:\n15 օրվա ընթացքում: Դանիելյանի ստեղծագործությունների արդյունքում հիմա ստեղծվել է լրիվ հակաօրինական վիճակ, այսինքն՝ կա գործը վարույթ ընդունած դատավոր, 45 օր անցել է, որոշումներից որեւէ մեկը կայացված չէ այս պահի դրությամբ:\nՊարոն Ալումյան, ինչպե՞ս կմեկնաբանեք Վերաքննիչ դատարանի այն դիրքորոշումը, որ Ռոբերտ Քոչարյանի նկատմամբ անազատության հետ չկապված որեւէ խափանման միջոց, այդ թվում՝ անձնական երաշխավորությունը գործուն երաշխիք համարվել չի կարող։ \nՈչ մի հիմնավորում որոշման մեջ չկա, թե ինչու չի կարող գործուն երաշխիք լինել: Ըստ նրա՝ բարձր է հավանականությունը, որ կխոչընդոտի, կթաքնվի, բայց չի նշել՝ ինչու անգամ այդ բարձր հավանականությունը չի կարող զսպվել անձնական երաշխավորությամբ: Էլ չեմ ասում, որ ոչ մի բարձր հավանականություն իրականում չկա, ինքն էլ լավ գիտի, որ չկա:\n"
}