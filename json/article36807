{
    "title": "Ակունքում սուբվենցիայի եւ տեղական միջոցների հաշվին կիրականացվեն կենսական նշանակության ծրագրեր |armenpress.am|",
    "text": "armenpress.am: Գեղարքունիքի մարզի Ակունք գյուղում 2020 թվականի ընթացքում նախատեսվում է ՀՀ կառավարության կողմից իրականացվող սուբվենցիոն ծրագրերի եւ տեղական միջոցների հաշվին կյանքի կոչել մի շարք կենսական նշանակության ծրագրեր:\nԻնչպես  տեղեկացրեց Ակունքի գյուղապետ Նիկոլա Խաչատրյանը, սուբվենցիոն ծրագրերի իրականացման համար Ակունքի համայնքապետարանը հատկացնելու է շուրջ 30 միլիոն դրամ:\n«Սուբվենցիոն ծրագրերով նախատեսել ենք համայնքում արարողությունների  սրահի եւ զբոսայգու կառուցում,  Բարեկամության փողոցի մասնակի եւ Շահումյան փողոցի վերջնամասի ասֆալտապատում , տվյալ թաղամասի խմելու ջրագծի  հիմնանորոգում,  կոյուղիների վերանորոգում:\nՏեղական բյուջեի միջոցներով կամ բարերարների ու համայնքի բնակիչների աջակցությամբ նախատեսում ենք Հայոց ցեղասպանության  եւ Արցախյան ազատամարտի զոհերին նվիրված  հուշակոթողի կառուցում,  ֆուտբոլի մեծ  խաղադաշտի կանաչապատում, գերեզմանատների տարածքների պարսպապատում կամ ցանկապատում,  որոշ թաղամասերում մոտ 2500 մետր ընդհանուր երկարության  լուսավորության ցանցի անցկացում,  եկեղեցի տանող հիմնական ճանապարհի բարեկարգում եւ  բակի կառուցապատում, նոր բազմաֆունկցիոնալ տրակտորի ձեռքբերում: Այս ծրագրերի իրականացման համար մենք ունենք բավարար միջոցներ, իսկ մյուս հիմնախնդիրների կարգավորման համար քայլեր կձեռնարկենք, եթե ի հայտ գան նոր հովանավորներ, նոր միջոցներ: Բոլոր ծրագրված  աշխատանքները կսկսենք ու կավարտենք 2020 թվականի ընթացքում»,-հավաստեց համայնքի ղեկավարը:\n"
}