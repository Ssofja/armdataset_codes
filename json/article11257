{
    "title": "«Ալրաղացի Լյովիկ» մականվամբ հայտնի Լևոն Սարգսյանը ՌԴ քաղաքացի չի հանդիսանում. ԱԱԾ |armtimes.com|",
    "text": "armtimes.com: Օրեր առաջ Ռուսաստանի Դաշնությունում հայտնաբերված եւ կալանավորված ԱԺ նախկին պատգամավոր, Ալրաղացի Լյովիկ մականվամբ հայտնի Լեւոն Սարգսյանը ՌԴ քաղաքացի չի հանդիսանում:\nՆա միայն Հայաստանի Հանրապետության քաղաքացիություն ունի:\nԱյս մասին «Հայկական ժամանակ»-ի հարցին ի պատասխան ասացին ՀՀ Ազգային անվտանգության ծառայության մամուլի կենտրոնից: Նշենք, որ Լեւոն Սարգսյանի գործը քննվում է ԱԱԾ-ում:\nՄամուլում նրա ձերբակալումից հետո տեղեկություններ էին շրջանառվում, թե Սարգսյանը հանդիսանում է նաեւ ՌԴ քաղաքացի եւ այդ պատճառով էլ նրան չեն արտահանձնի ՀՀ-ին:\nՀիշեցնենք, որ Լեւոն Սարգսյանը հայտնաբերվել եւ ձերբակալվել էր նոյեմբերի 21-ին ՌԴ Մոսկվայի մարզի Զելենոգրադ քաղաքում: Նա հետախուզման մեջ էր 2018 թվականի հոկտեմբերի 1-ից: Երեկ հայտնի դարձավ, որ դատարանը բավարարել է ՌԴ իրավապահների միջնորդությունը եւ 40 օրով կալանավորել Սարգսյանին: Նա ներգրավվել էր որպես մեղադրյալ՝ կազմակերպված խմբի կազմում առանձնապես խոշոր չափերով գույք հափշտակելու նպատակով ավազակային հարձակում կատարելու և հանցավոր համագործակցությանը մասնակցելու համար: Սարգսյանի նկատմամբ որպես խափանման միջոց ընտրվել էր կալանավորումը:\n"
}