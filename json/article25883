{
    "title": "Հասարակության մեծամասնությունն աջակցում է վարչապետ Նիկոլ Փաշինյանին. Լոռու մարզպետ |armenpress.am|",
    "text": "armenpress.am:  Լոռու մարզպետ Արամ Խաչատրյանի համոզմամբ՝ հասարակության մեծամասնությունն աջակցում է վարչապետ Նիկոլ Փաշինյանին:\nԱյդ մասին Խաչատրյանը նշեց կառավարության նիստից հետո լրագրողների հետ զրույցում՝ ավելացնելով, որ իր ասածն ակնհայտ երևում է: Նորանշանակ մարզպետի խոսքով՝ իշխանության օրակարգում արտահերթ ընտրությունների հարց չկա, «կսպասենք հերթական ընտրություններին, 2023 թվականին ժողովուրդն իր կարծիքը կարտահայտի ընտրությունների միջոցով»:Միաժամանակ, նա նշեց, որ մեծ հարգանքով է վերաբերվում այն մարդկանց, որոնք պահանջում են վարչապետի հրաժարականը. դա իրենց արտահայտվելու, քննադատելու իրավունքն է:«Բայց այդ մարդիկ ժողովրդի մեծամասնությունը չեն: Այսօր մարդիկ փողոց դուրս չեն գալիս, իսկ 2018-ին Հանրապետության հրապարակը լեփ-լեցուն էր: Եվ ոչ միայն հրապարակը, մարզերում էլ ժողովուրդը դուրս էր եկել փողոց», - ընդգծեց Արամ Խաչատրյանը՝ ավելացնելով, որ լրագրողներին պետք է հիասթափեցնի. վարչապետը մեկ շաբաթ, մեկ ամիս հետո էլ հրաժարական չի տա:\n«Որովհետև ոչ թե ես եմ այդպես ուզում, այլ ժողովուրդը դա չի պահանջում, հարյուրավոր, հազարավոր մարդիկ մեզ տեսնում են, գրում են՝ հանկարծ նման բան չլինի», - ասաց Արամ Խաչատրյանը:\n"
}