{
    "title": "Առողջապահական եւ աշխատանքի տեսչության գործառույթները պետք է ավելացվեն. Բաթոյան",
    "text": "«Ամենակարևոր փաստաթուղթը, որի մասին կուզենայի նշել՝ որպես մեր համագործակցության արդյունք, «Զբաղվածության ոլորտի ռազմավարությունն» է, որն արդեն իսկ ուղարկել ենք Կառավարություն: Այս փաստաթուղթը մշակվել է մասնակցային և գործընկերային մթնոլորտում՝ մշակման գործընթացում ներգրավվելով միջազգային և սոցիալական գործընկերներին, հասարակական կազմակերպությունների ներկայացուցիչներին»,- այս մասին ՀՀ աշխատանքի և սոցիալական հարցերի նախարարությունում ընդունելով Աշխատանքի միջազգային կազմակերպության պատվիրակությանը՝ ասել է նախարար Զարուհի Բաթոյանը:\nՆախարարն ընդգծել է, որ Ազգային ժողովի և կառավարության գործընկերների հետ ամենօրյա աշխատանք է իրականցվում նաև Աշխատանքային օրենսգրքի բարեփոփոխումների վերաբերյալ.\n«Առողջապահական և աշխատանքի տեսչական մարմնի նորընտիր ղեկավարի հետ ևս ինտենսիվ աշխատանքներ ենք իրականացնում՝ տեսչության հզորացման ուղղությամբ: Մենք բազմաթիվ հարցումներ ենք ստանում աշխատանքային իրավունքների վերաբերյալ, փորձում ենք հանրային իրազեկում ապահովել նաև այս ուղղությամբ, քանի որ հարցը դուրս է մեր նախարարության գործառույթներից, սակայն հստակ է, որ աշխատանքային իրավունքի իրացման հարցում տեսչական մարմնի դերակատարումը շատ կարևոր է, այդ իսկ պատճառով մենք համարում ենք, որ տեսչության գործառույթները պետք է ավելացվեն»,- ասել է նախարարը:\nԱՄԿ արժանապատիվ աշխատանքի տեխնիկական աջակցության թիմի և Արեվելյան Եվրոպայի ու Կենտրոնական Ասիայի երկրների գրասենյակի տնօրեն Օլգա Կուլաևան ևս կարևորել է տեսչության դերը և հիշեցրել, որ ԱՄԿ-ն հիմնադրվել է 100 տարի առաջ՝ Առաջին համաշխարհային պատերազմից անմիջապես հետո՝ որպես խաղաղության և սոցիալական արդարության ձգտող մի կառույց, որի աշխատանքը միտված կլիներ նոր սոցիալական ճգնաժամերից խուսափելուն.\n«Հենց այդ ժամանակ՝ 100 տարի առաջ, սահմանվել են մի շարք սկզբունքներ, որոնք այսօր մեզ այդքան բնական են թվում: Օրինակ՝ կականց և տղամարդկանց հավասար վարձատրության, 8 ժամանոց աշխատանքային օրվա, արհմիություններ ստեղծելու իրավունքի կամ գործադուլներ կազմակերպելու, երեխաների աշխատանքը բացառելու վերաբերյալ: Այդ ժամանակ սրանք հեղափոխական գաղափարներ էին, բայց փորձը ցույց է տալիս, որ դրանք գործող սկզբունքներ են մինչ օրս: Այդ սկզբունքներից էր նաև հատուկ տեսչական մարմնի գոյությունը և դրա իրավասությունը՝ պարբերաբար վերահսկելու աշխատանքային և առողջապահական նորմերի պահպանությունը աշխատավայրում»,- ասել է Օ. Կուլաևան:\nՆա նշել է, որ ՀՀ նոր կառավարության գլխավոր ձեռքբերումներից մեկը ՀՀ-ԵՄ համապարփակ և ընդլայնված գործընկերության համաձայնագիրն է, որը մի շարք իրավական և գործառնական բարեփոխումներ է ենթադրում: Ըստ ԱՄԿ ներկայացուցչի՝ աշխատանքային իրավունքի ոլորտում մի շարք կարևոր խնդիրներ անհնար կլինի լուծել՝ առանց հատուկ տեսչական մարմնի գոյության:\nԱշխատանքի միջազգային կազմակերպության փորձագետ Վալենտին Մոկանուն ևս անդրադարձել է խնդրին և ընդգծել մի առանձնահատկություն, որը նկատել է Հայաստանում.\n«Դուք այն բացառիկ երկրներից եք, որտեղ գործատուներն ու արհմիությունները պատրաստ են աջակցել կառավարությանը, որովհետև ունեն նույն պատկերացումներն ու տեսլականը: Ձեզ հաջողվել է շատ հստակ ներկայացնել այն իրողությունը, որ պաշտպանված աշխատանքային իրավունքը բոլորի հաղթանակն է: Միջազգային փորձը ցույց է տալիս, որ տեսչական այս մարմնի այցելություններից հետո դեպքերի միայն 10 %-ն է ավարտվում տույժ–տուգանքներով, մյուս 90 % դեպքերում դրանք ավարտվում են առաջարկություններով: Շատ կարևոր է, որ Հայաստանում բոլորն են հասկանում, որ սա ոչ թե պատժիչ կառույց է, այլ՝ գործընկեր»,- ասել է փորձագետը:\n"
}