{
    "title": "«Աղետն ու պետականության գահավեժ ընթացքը չեն դադարի, եթե ներկա իշխանությունը վերարտադրվի». «Ազատ Հայրենիք» դաշինք",
    "text": "«Ազատ Հայրենիք» դաշինքը հայտարարություն է տարածել Նիկոլ Փաշինյանի մայիսի 29-ին արտահայտած մտքի հետ կապված: Այն ամբողջությամբ ներկայացնում ենք ստորև.\n«Պետական կառավարման ու ինքնակառավարման մարմիններին, իրավապահ և ընտրական համակարգերին հասցեագրված միանգամայն անընդունելի հրահանգ-ուղերձ է, իսկ հանրության համար պատերազմով ահաբեկելու հոգեբանական քարոզչական ահաբեկչութուն է Վարչապետի պաշտոնակատար Ն. Փաշինյանի՝ մայիսի 29-ին արտասանած այն միտքը, թե իբր հայ հասարակության համար չի մեկնարկի խաղաղ զարգացման դարաշրջանը, եթե «Քաղաքացիական պայմանագիր» կուսակցությունը չստանա 60 տոկոս քվե:\n2020թ.-ից շարունակվող ազգային ողբերգությունն ուղիղ հակառակն է ապացուցում. աղետն ու պետականության գահավեժ ընթացքը չեն դադարի, եթե հանրությունը թույլ տա, որ ներկա իշխանությունը վերարտադրվի: Բոլոր հարցումները ցույց են տալիս, որ Հայաստանի հանրության ընդամենը 26 տոկոսը չի պատկերացնում աղետի ահագնությունը և առայժմ շարունակում է վստահել ստախոսությանը:\nԽստորեն դատապարտում ենք ընտրարշավի մեկնարկային փուլում հանրությանն ընտրությունների ակնհայտորեն կեղծ արդյունքներին ընտելացնելու այս փորձը։\nՀաշվի առնելով անցյալում երկրից բացակայող քաղաքացիների փոխարեն քվեարկելու տխրահռչակ ավանդույթը՝ Կառավարությունից պահանջում ենք անհապաղ հրապարակել ներկա պահին Հայաստանում փաստացի ներկա և ընտրելու իրավունք ունեցող քաղաքացիների թիվը»:\n"
}