{
    "title": "Կառավարությունը պարտավոր է դադարեցնել Փաշինյանի լիազորությունների ապօրինի կատարումը, նրա կողմից հերթական հակապետական փաստաթղթի ստորագրումը լեգիտիմ չի կարող լինել. «Հայաստան» դաշինք",
    "text": "«Հայաստան» դաշինքը հանդես է եկել հայտարարությամբ, որը ներկայացնում ենք ստորև.\n«Հայրենակիցներ, սեփական իշխանությունն ամեն գնով պահպանել փորձող Նիկոլ Փաշինյանը երկրում ստեղծել է քաոս և պատրաստ է պետության ու հայրենիքի հաշվին կատարել ցանկացած ազգադավ գործողություն։ Փաստացի, թուրք-ադրբեջանական ագրեսիան շարունակվում է:\nՎիճակը հետագայում շտկելը գերմարդկային ջանքեր է պահանջելու:\nԵրկրի վարչապետի պաշտոնից հրաժարված, դե յուրե լիազորությունները կորցրած Նիկոլ Փաշինյանը իրավազոր չէ Հայաստանի կառավարության անունից ստորագրել որևէ փաստաթուղթ:\nԲացի այդ, միջազգային իրավունքով արգելված որևէ գործողությունով, այդ թվում՝ ուժի կիրառմամբ կամ այն կիրառելու սպառնալիքով ձեռք բերված ցանկացած համաձայնությունն առ ոչինչ է:\nԵլնելով վերը նշվածից՝\n1. Կառավարությունը պարտավոր է դադարեցնել Նիկոլ Փաշինյանի  լիազորությունների ապօրինի կատարումը: Նիկոլ Փաշինյանի կողմից ժողովրդի թիկունքում հերթական հակապետական փաստաթղթի ստորագրումը լեգիտիմ չի կարող լինել։\n2. Հայ ժողովրդի կենսական շահերը և Հայաստանի տարածքային ամբողջականությունը կարող են ապահովել միայն առաջիկա արտահերթ ընտրություններով ձևավորվող նոր իշխանությունները:\n3. Կառավարության պարտքն է կազմակերպել Հայաստանի տարածքային ամբողջականության և ինքնիշխանության վերականգնումը հնարավոր բոլոր միջոցներով»:\n"
}