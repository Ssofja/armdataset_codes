{
    "title": "Հանդիպում եվրոպական կոմիտեի պատվիրակության հետ",
    "text": "Առողջապահության նախարար Արսեն Թորոսյանը հանդիպել է Խոշտանգումների և անմարդկային կամ նվաստացուցիչ վերաբերմունքի կամ պատժի կանխարգելման եվրոպական կոմիտեի (ԽԿԿ) պատվիրակությանը:\nՀյուրերը ներկայացրել են թարմացված տեղեկատվություն` ի լրումն կոմիտեի 2015 թվականի հերթական այցի արդյունքներով կազմված զեկույցի:\nԽԿԿ-ն պարբերաբար կազմակերպում է այցելություններ Եվրախորհրդի 47 երկրում` հետազոտելու և գնահատելու, թե ինչպե՞ս են վերաբերվում այն անձանց, որոնք զրկված են իրենց ազատությունից: Այցելած վայրերից են բանտերը, անչափահասների կալանավայրերը, ոստիկանության բաժանմունքները, հոգեբուժարանները, սոցիալական խնամքի տները և նմանատիպ այլ վայրեր:\nՊատվիրակությունը ներկայացրել է Հայաստանում հոգեկան առողջության կենտրոնների վերաբերյալ իրենց դիտարկումներն ու գնահատումը, որը ներառում է պացիենտների հարկադիր հիմունքներով բուժման պայմաններն ու իրավական երաշխիքները: Քննարկվել են Հայաստանում գործող հոգեկան առողջության կենտրոնների հագեցվածության, շենքային պայմանների, գերծանրաբեռնվածության, պացիենտի գաղտնիության պահպանման և այլ խնդիրներ:\nԱրսեն Թորոսյանը կարևորել է կատարված աշխատանքը և նշել է, որ արդեն քայլեր են ձեռնարկվում զեկույցում տեղ գտած խնդիրների լուծման և առհասարակ համակարգային բարեփոխումների ուղղությամբ:\nՆախարարն ընդգծել է, որ չկա առողջություն առանց հոգեկան առողջության` հավելելով, որ առողջապահության նախարարության ենթակայությամբ չգործող կենտրոններն ունեն առավել ուշադրության կարիք` կանխելու բարձրացված հարցերի խորացումը:\nՆախարարն առաջարկել է արդարադատության նախարարության և մարդու իրավուքների պաշտպանի հետ միասին համագործակցել բարեփոխման ուղղությամբ` մեծ քայլերով առաջ շարժվելու համար:\n"
}