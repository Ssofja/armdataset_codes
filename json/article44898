{
    "title": "COVID-19 սպասարկող 20 հիվանդանոցից 6-ն անցել է բնականոն աշխատանքի |civilnet.am|",
    "text": "civilnet.am: Օգոստոսի 19-ի դրությամբ՝ կորոնավիրուսային հիվանդությամբ 233 պացիենտ գտնվում է ծանր վիճակում, 57-ը՝ ծայրահեղ ծանր․ այս մասին ասաց ՀՀ առողջապահության նախարարության խոսնակ Ալինա Նիկողոսյանը։\nՆրա խոսքով՝ թոքի արհեստական օդափոխման սարքին է միացված 20 պացիենտ։\nԿորոնավիրուսով պացիենտների համար նախատեսված հիվանդանոցների հետ կապված՝ Նիկողոսյանը նշեց, որ նախկինում դրանց թիվը 20-ն էր, դրանց թվում կային հիվանդանոցներ, որոնք պարզապես բաժանմունքներ ունեին և ամբողջությամբ չէին վերապրոֆիլավորվել։\nԱյս պահին կորոնվիրուսային հիվանդություն սպասարկող Երևանի և մարզային հիվանդանոցները 14-ն են, մյուս 6-ը անցել են իրենց բնականոն աշխատանքին։\nԽոսնակը նշեց, որ անհրաժեշտության դեպքում, եթե թվերը նվազելու փոխարեն սկսկեն ավելանալ, այդ հիվանդանոցները և՛ տեխնիկապես , և՛ բուժանձնակազմի առումով կրկին կանցնեն հին աշխատանքին և կսպասարկեն կորոնավիրուսով հիվանդ պացիենտների։\n"
}