{
    "title": "Կորոնավիրուսի տարածման դեպք Ծալկայի հայաբնակ գյուղում. Աղբյուրը ՀՀ-ն է |aliq.ge|",
    "text": "aliq.ge: Վրաստանի Ծալկայի շրջանի Աշխալա (Աշկալա) հայաբնակ գյուղում կորոնավիրուսի դեպք է արձանագրվել: Վարակվածը Վրաստան է  եկել ՀՀ-ից, Մառնեուլիի շրջանում անցել 14-օրյա կարանտին։ Կարանտինն ավարտվելուն պես Աշխալայի բնակիչը թեստ է հանձնել ու բացասական պատասխանից հետո վերադարձել գյուղ:\nԸստ գյուղի բնակիչների՝ կարանտինի ընթացքում մոտ 30-ամյա տղամարդը ստուգվել է, առողջական վիճակը բավարար է եղել, ջերմություն չի արձանագրվել: Գյուղում մոտ երկու օր անցկացնելուց հետո բնակիչը ևս մեկ անգամ է թեստ հանձնել, արդյունքն այս անգամ՝ դրական:\nԳյուղի բնակիչներն Ալիք ասում են, որ վարակվածը շատերի հետ է շփում  ունեցել գյուղում. նրա հետ շփվածներն  էլ իրենց հերթին՝ մնացածի հետ:\n«Հնարավոր է՝ գյուղը փակվի, կարանտինային ռեժիմի անցնի»,- ասում են աշխալացիները: Տեղում բնակիչներն անհանգստացած են, հատկապես նրանք, որոնք ուղիղ կապ են ունեցել կորոնավիրուսով վարակվածի հետ:\nՍովորաբար վերջին 24 ժամվա տվյալները հրապարակվում են ամենօրյա կտրվածքով՝ կեսօրին. ակնկալվում է, որ տեղի ունեցածի հետ կապված մանրամասն պաշտոնական տվյալներ կհրապարակվեն արդեն վաղը:\n"
}