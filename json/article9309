{
    "title": "Շվեդիայի խորհրդարանի հայազգի պատգամավորն աշխարհին կոչ է անում դատապարտել Ադրբեջանի ագրեսիան\r\n\r\n |armenpress.am|",
    "text": "armenpress.am: Շվեդիայի խորհրդարանի հայազգի պատգամավոր Արին Կարապետը Շվեդիային և ողջ աշխարհին կոչ է անում դատապարտել Արցախի դեմ Ադրբեջանի սանձազերծած ռազմական ագրեսիան: Այս մասին Կարապետը գրել է «Ֆեյսբուք»-ի իր էջում:\n«Հայրերը, որդիներն ու եղբայրները հիմա պատրաստվում են հրաժեշտ տալ իրենց մտերիմներին և այդ հրաժեշտը կարող է նրանց կյանքում վերջինը լինել: Այդպիսին է իրականությունը, որով իմ հարազատներն առավոտյան արթնացել են Հայաստանում` Լեռնային Ղարաբաղում նոր ռազմական հարձակումից հետո, որի արդյունքում խաղաղ բնակիչներ են զոհվել: Մինչև ե՞րբ են երեխաները կորցնելու հայրերին, որքա՞ն մայրեր, քույրեր և կանայք են սգավոր դառնալու: Պատերազմը միայն վիշտ է բերում, տառապանք, ավերածություններ և մարդկային կորուստներ»,- գրել է Կարապետը:\nՇվեդիայի խորհրդարանի պատգամավորը նշել է, որ ագրեսիան և պատերազմի հրահրումը, որին հիմա մենք ականատես ենք լինում, հղի են աղետալի հետևանքներով:\n«Հակամարտությունը վառոդի տակառ է, որը սպառնում է հարևան երկրներին ներգրավել տարածաշրջանային մեծ պատերազմում: Այդ պատճառով Շվեդիան և ողջ աշխարհը պետք է դատապարտեն Ադրբեջանի հարձակումը, կողմերին կոչ անեն հանդարտվել և գործել հանուն խաղաղության: Հանդիսանալով ԵԱՀԿ հաջորդ նախագահող երկիրը, Շվեդիան կարող է անել այնպես, որ երկրները դուրս գան պատերազմի ճանապարհից և նստեն բանակցությունների սեղանի շուրջ: Արտաքին գործերի նախարար Անն Լինդեն շուտով կուղևորվի Կովկաս, որպեսզի քննարկի հակամարտության հարցը: Դրանից հետո պետք է հարձակումն ու բռնությունը դատապարտվեն և սկսվի երկխոսությունը»,- նշել է պատգամավորը:\nԱրին Կարապետը հավելել է, որ իրավիճակը լուրջ է և չի կարելի ժամանակ կորցնել, պետք է գործել հիմա:\n"
}