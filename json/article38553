{
    "title": "Ապամոնտաժումների հետեւանքով աշխատանքը կորցրած մարդիկ անաշխատանք չեն մնա. Հայկ Մարության |armtimes.com|",
    "text": "Պետրոս Ղազարյանի հյուրն էր Երեւանի քաղաքապետ Հայկ Մարությանը: Զրույցը երեկ ու այսօր մամուլի ու համացանցի հրապարակումների թոփերը զբաղեցնող Օպերայի հարակից տարածքի սրճարանների ապամոնտաժման թեմայի շուրջ էր:\nՀայկ Մարությանը նշեց, որ ապամոնտաժումների հետեւանքով աշխատանքը կորցրած մարդիկ անաշխատանք չեն մնա:\nՀաղորդավարը դիտարկում արեց, որ դժվար չէ հաշվել, թե սեզոնին ինչ գումարներ են աշխատում այդ սրճարանների տերերը վարձակալական նման գումարների դիմաց, կան համապատասխան մարմինների աշխատանքի թերացումներ, հարկային մարմինների անգործություն: Արդյո՞ք բոլոր այդ մարդիկ պատասխանատվություն չեն կրելու հարցին Երեւանի քաղաքապետը պատասխանեց.\n«Իհարկե, այս ամենով զբաղվելու են ոստիկանությունը, քննչական մարմինները:\nՇատ է պատահում, երբ գալիս ու դիմում են որեւէ կանաչապատ տարածքի համար, մենք միանշանակ մերժում ենք: Շատ տնտեսվարող սուբյեկտներ հասկանում են, որ մեր թիմը իսկապես աշխատում է եւ առաջարկում են իրենց վիճահարույց տարածքը տրամադրել քաղաքին, փոխարենը՝ ստանալ նմանատիպ տարածք քաղաքի թույլատրելի հատվածներում:\nԱրդար չէր լինի սահմանափակվել միայն օպերայի տարածքով, սա սկիզբն է, այսպես սկսվելու է գործընթացը: Սա էտապային աշխատանք է, կա ճանապարհ անել այնպես, որ վերականգնվի տարածքն ու չտուժեն բիզնեսատերերը:\nՕպերայի տարածքից ի վերջո մաքրվելու են բոլոր սրճարանները, հիմա ասեմ, որ չասեն չենք զգուշացրել: Բայց, եթե մի տեղից դուրս են գալիս բոլոր սրճարանները, չի նշանակում, որ մեկ այլ տեղում չի հիմնվելու նման օազիս»:\narmtimes.com\n"
}