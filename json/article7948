{
    "title": "«Սանիթեք»-ը Երևանի քաղաքապետարանին կարճաժամկետ և երկարաժամկետ առաջարկներ է անում |civilnet.am|",
    "text": "civilnet.am։ «Սանիթեք» ընկերությունը հաղորդագրություն է տարածել՝ նշելով, որ այսօր՝ օգոստոսի 2-ին, տեղի ունեցած մամուլի ասուլիսի ընթացքում «Սանիթեք» ընկերության տնօրենի կողմից ներկայացվել է երկու առաջարկություն` կարճաժամկետ և երկարաժամկետ, որ շահեկան կլինեն բոլոր կողմերի համար և կլուծեն ստեղծված իրավիճակը:\nՈրպես կարճաժամկետ լուծում՝ ընկերությունն առաջարկում է մեկտեղել ջանքերը՝ օգտագործելով քաղաքապետարանի կողմից արդեն իսկ ձեռք բերված աղբատար մեքենաները և աղբադույլերը: Ընկերությունը վստահ է, որ ջանքերի մեկտեղումն ու համատեղ աշխատանքը կբերեն այս իրադրության հանգուցալծուման:\nՈրպես երկարաժամկետ լուծում` ընկերությունը պատրաստակամություն է հայտնում անմիջապես իրականացնել նոր ներդրումներ` նոր աղբատար մեքենաներ և աղբադույլեր գնելու համար, հնարավորինս արդիականացնել եղած ավտոպարկը, ներդնել կորպորատիվ կառավարման սկզբունքներ`թափանցիկություն և հաշվետվողականություն ապահովելու համար և Երևանի քաղաքապետարանին ներկայացնել հորիզոնական մոնիթորինգի համակարգը և վերակառուցել առկա ֆինանսական պարտավորությունները:\nԱյս ամենը հնավոր կլինի կյանքի կոչել, եթե քաղաքապետարանն ապահովի անհրաժեշտ պայմանները:\nԴրանք են՝ \n1․ Մշակել և ներդնել աղբի կառավարման քաղաքականություն և գործողությունների ծրագիր, այդ թվում`\n\nՆուբարշենի աղբավայրի ենթակառուցվածքների զարգացում\nթափոնների հեռացման լայնածավալ քաղաքականության ներդրում\nթափոնների հեռացման քաղաքականության վերահսկման կարողությունների ուժեղացում\n\n2․ Վերանայել պայմանագրերի արժեքը` ունենալով փորձագիտական եզրակացություն, որը կգնահատի «Սանիթեք»-ի կողմից մատուցվող ծառայությունների առևտրային արժեքը,\n3․ Վերանայել պայմանագրերի պայմանները,\n4․ Ետ վճարել մինչ այս իրականացված տուգանքները։\n"
}