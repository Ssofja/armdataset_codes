{
    "title": "Կառավարությունը զոհված ու վիրավոր զինծառայողների երեխաների համար ճամբար կկազմակերպի\r\n |civilnet.am|",
    "text": "civilnet.am: Կառավարությունը 335 միլիոն դրամ կուղղի զոհված ու վիրավորված զինծառայողների, աշխարհազորայինների անապահով ու սակավ ապահովված բազմազավակ ընտանիքների երեխաների համար ամառային ճամբարների կազմակերպմանը։ Որոշումն ընդունվեց կառավարության հուլիսի 8-ի նիստում։ \nԽոսքը 7-12 տարեկան 3 200 երեխաների մասին է։ Դրանք կազմակերպվելու են «Հասմիկ», «Լուսաբաց», «Արագած», «Հեքիաթային կիրճ», «Լավա աղբյուր», «Խոտոր ջուր»  ամառային ճամբարներում։ Երեխաները բաժանվելու են երկու հերթափոխի ու ընդհանուր առմամբ ծրագիրը տևելու է 20 օր։ \n«Ընդհանուր գումարը կկազմի 335 մլն դրամ, որից 321,6 մլն դրամը կտրամադրվի կազմակերպություններին ամառային հանգիստը կազմակերպելու համար (սնունդ, կեցություն, մանկավարժական կազմի վարձատրություն և այլն), իսկ 13,4 մլն դրամը՝ տարածքային կառավարման և ենթակառուցվածքների նախարարությանը՝ տրանսպարտային ծախսերը հոգալու համար»,- նշված է որոշման հիմնավորումներում։ \n"
}