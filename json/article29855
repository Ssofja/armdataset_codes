{
    "title": "Փոմփեոն Ալիևի և Փաշինյանի հետ հեռախոսազրույցներում հորդորել է հավատարիմ մնալ հրադադարի ​​​​​պարտավորություններին |azatutyun.am|",
    "text": "azatutyun.am: ԱՄՆ պետքարտուղարը հեռախոսազրույցներ է ունեցել Հայաստանի և Ադրբեջանի առաջնորդների հետ։ «Մայք Փոմփեոն վերստին ընդգծել է, որ ղարաբաղյան հակամարտությունը ռազմական լուծում չունի,- հաղորդում է Պետդեպարտամենտը, հավելելով,-Պետքարտուղարը հորդորել է Նիկոլ Փաշինյանին և Իլհամ Ալիևին հավատարիմ մնալ հրադադարի շուրջ ստանձնած պարտավորություններին և հասնել ղարաբաղյան հակամարտության դիվանագիտական կարգավորմանը՝ ԵԱՀԿ Մինսկի խմբի հովանու ներքո»։\nՊետքարտուղարն ընդգծել է Մոսկվայում հոկտեմբերի 10-ին ձեռք բերված, հոկտեմբերի 17-ին Փարիզի միջնորդությամբ վերահաստատված հրադադարի համաձայնությունը լիարժեք իրագործելու կարևորությունը՝ Ռուսաստանի, Միացյալ Նահանգների, Ֆրանսիայի նախագահների` հոկտեմբերի 1-ին տարածած համատեղ հայտարարության համաձայն։\nԱվելի վաղ` անցած շաբաթ, Մայք Փոմփեոն առանձին-առանձին հանդիպումներ էր ունեցել Հայաստանի ու Ադրբեջանի արտգործնախարարների հետ, ինչից հետո կողմերը վերստին հայտարարել էին, թե պատրաստ են մարդասիրական հրադադար հաստատել` զոհվածների աճյունները դուրս բերելու և ռազմագերիներին փոխանակելու համար։ Դա կրակի դադարեցման արդեն երրորդ փորձն էր, որը ևս, փաստացի, մնաց թղթի վրա։\nՀայաստանի վարչապետ Նիկոլ Փաշինյանը երեկ ֆեյսքուքյան ուղիղ եթերում հայտարարել էր, թե Վաշինգտոնից արձագանք է ակնկալում «Ադրբեջանի կողմից հրադադարի խախտման վերաբերյալ»։ «Հույս ունեմ, որ ԱՄՆ պաշտոնական ներկայացուցիչը կպատասխանի հարցին` արդյոք իրենք պարզեցին, թե ում գործողությունների արդյունքում է խախտվել հրադադարը, եթե պարզեցին, ապա ի՞նչ հետևանքներ է ունենալու դա խախտած կողմի համար»,- ասել էր Հայաստանի վարչապետը:\n"
}