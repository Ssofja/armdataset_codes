{
    "title": "Լինեմ անկեղծ՝ տրամաբանությունը կարող է պատկերացնեի, բայց բովանդակությունից տեղյակ չէի․ Անդրանիկ Քոչարյան",
    "text": "Ազգային ժողովի պաշտպանության և անվտանգության հարցերի մշտական հանձնաժողովի նախագահ Անդրանիկ Քոչարյանը ասում է՝ խորհրդարանն այս ճգնաժամային իրավիճակում պետք է շարունակի իր աշխատանքը:\nԱյս մասին խորհրդարանում լրագրողների հետ զրույցում ասաց Քոչարյանը՝ պնդելով, որ իր գլխավորած հանձնաժողովն այս ընթացքում աշխատանքները դադարեցրել է միայն կես օր: Հարցին, թե ինչու ընդդիմության հրավիրած արտահերթ նիստին չի գնացել, Քոչարյանն արձագանքեց՝ այդպես է որոշել:\n«Նիստեր անպայման պետք է լինեն, քննարկվելիք բազմաթիվ թեմաներ կան»,- ասում է Քոչարյանը՝ ընդգծելով, որ օրակարգը պետք է բխի երկրի ներքին ու արտաքին անվտանգությունից:\nԱնդրանիկ Քոչարյանի խոսքով՝ ստեղծված էքստրեմալ իրավիճակում խորհրդարանը պետք է իր աշխատանքը շարունակի, խորհրդարանական ուժերն այս հարթակում պետք է քննարկումներ ունենան, սակայն այդ ամենը պետք է լինի ներքին անվտանգության խնդիրները հաղթահարելուց հետո:\n«Իրար հետ մենք պետք է դուրս գանք այս վիճակից, որ թե՛ Պաշտպանության բանակը, թե՛ զինված ուժերը այս հոգեբանական անկումային վիճակից արագ դուրս  գան»,- ասաց նա:\nՔաղաքական մեծամասնության պատգամավորի համոզմամբ՝ հակառակորդը փորձելու է տարբերակներ գտնել՝ իր առավելությունները զարգացնելու համար. հրադադարը շատ կարևոր է, որպեսզի անվտանգային ամբողջ համակարգը բոլոր զարգացումներին պատրաստ լինի: Քոչարյանը հիշեցնում է, որ դեռևս չի հաստատվել 2021 թվականի պետական բյուջեի նախագիծը, այն պետք է այս իրողության տրամաբանության մեջ լինի:\nՀարցին, թե արդյոք մինչ հայտնի փաստաթղթի ստորագրումը, վերջինիս բովանդակությունից տեղյակ եղել է, Քոչարյանը պատասխանեց.\n«Լինեմ անկեղծ՝ տրամաբանությունը կարող է պատկերացնեի, բայց բովանդակությունից տեղյակ չէի, և կարծում եմ՝ տեղյակ չեն եղել շատերը»:\nՔոչարյանի կարծիքով՝ այժմ պետք է համախմբվել բանակի շուրջ, որպեսզի զինված ուժերն իրեն մենակ չզգա:\nՊատգամավոը պնդում է՝ պատերազմը չի ավարտվել, հրադադար է,  պարզապես Թուրքիայի ախորժակը զսպվել է, իսկ ներքաղաքական խնդիրներին կարելի է ադրադառնալ միայն կայունություն հաստատելուց հետո:\n«Պետությունն ունի նման խնդիրների սահմանադրական լուծումներ, պետք է գնանք հստակ քաղաքական լուծումների ճանապարհով, բայց դրանք չպետք է խոչընդոտ լինեն զինված ուժերի մարտական հերթափոխի կառավարման համար: Թուրքիայի ախորժակը չի փակվել, պարզապես զսպվել է»,- ասաց նա:\n"
}