{
    "title": "Թուրքիայում քրեական հետապնդում են սկսել Charlie Hebdo-ի նկատմամբ՝ Էրդողանի ծաղրանկարի պատճառով |azatutyun.am|",
    "text": "azatutyun.am: Անկարայի հանրապետական դատախազությունը հետաքննություն է սկսել ֆրանսիական Charlie Hebdo երգիծական ամսագրի խմբագրակազմի նկատմամբ թուրքական Քրեական օրենսգրքի 12-րդ, 13-րդ և 299-րդ հոդվածների հիման վրա, այն է՝ նախագահին վիրավորելու համար: Դատախազությունը նախագահի հասցեին անարգանք է համարել ամսագրի վերջին համարի շապիկին հայտնված՝ Թուրքիայի նախագահ Ռեջեփ Թայիփ Էրդողանին պատկերող ծաղրանկարը:\nԹուրքիայի նախագահն այսօր հայտարարել է, թե նույնիսկ ուշադրության չի արժանացրել «նման անբարո և ստոր հրապարակումը»: Էրդողանի պնդմամբ՝ «իսլամի և մահմեդականության հանդեպ ատելությունը, Մուհամեդ մարգարեին ուղղված անարգանքը եվրոպացի առաջնորդների շրջանում քաղցկեղի նման տարածում է գտել»: «Մեր սիրելի մարգարեի նկատմամբ հարձակումներին դիմակայելը պատվի հարց է», - ասել է նա:\nՄիաժամանակ, պաշտոնական Անկարայից խիստ արձագանքներ են հնչել Թուրքիայի նախագահին պատկերող ծաղրանկարի առնչությամբ: Թուրքիայի փոխնախագահ Ֆուադ Օքթայը, իշխող «Արդարություն և զարգացում» կուսակցության խոսնակ Օմեր Չելիքը, արդարադատության նախարար Աբդուլհամիդ Գյուլը, նախագահականի խոսնակ Իբրահիմ Քալընը դատապարտել են ծաղրանկարի հեղինակներին՝ պնդելով, թե «այն ոչ թե խոսքի ազատության դրսևորում է, այլ լուտանք կրոնական արժեքների և սրբությունների նկատմամբ»:\n"
}