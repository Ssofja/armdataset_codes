{
    "title": "Արցախի հարցերով հանձնաժողովը ստեղծումն ուղերձ է, որ ՀՀ-ն ձեռքերն Արցախից չի լվացել. Վանեցյան |armenpress.am|",
    "text": "armenpress.am: ՀՀ ազգային ժողովի «Պատիվ ունեմ» խմբակցության ղեկավար Արթուր Վանեցյանն իրենց նախաձեռնած Արցախի հարցերով հանձնաժողովի ստեղծումը համարում է ուղերձ միջազգային ողջ հանրությանը, որ Հայաստանն Արցախից ձեռքերը չի լվացել, Արցախում ապրող ժողովրդի մասին չի մոռացել: Վանեցյանն այս մասին ասաց ԱԺ ամբիոնից՝ անդրադառնալով իրենց նախաձեռնությանը:\n«44-օրյա աղետալի պատերազմից հետո Արցախում և ՀՀ-ում ստեղծված օրհասական իրավիճակը պարզապես թելադրում է  մեզ ունենալ երկրորդ հայկական պետության խնդիրներով զբաղվող, մշտապես գործող խորհրդարանական միավոր: Արցախի հետ կապված հարցերը՝ այդ թվում բանակցային, կտրուկ ավելացել են: Այդ հարցերն ընդգրկում են անվտանգային և արտաքին քաղաքական բաղադրիչները, բայց նաև ներառում են հոգևոր, մշակութային, սոցիալական, կրթական և բազում այլ հարցեր: Նման հանձնաժողովի ստեղծումը, սակայն, միայն բովանդակային գործառութային նպատակահարմարության հարց չէ, սա նաև հստակ քաղաքական ուղերձ է՝ իր ապագայով մտահոգ արցախահայությանը, սրտացավ աշխարհասփյուռ հայրենակիցներին, Ադրբեջանին ու Թուրքիային, միջազգային հանրությանը»,-ասաց Վանեցյանը:\nՆա շեշտեց՝ հանձնաժողովի ստեղծումն ուղերձ է այն մասին, Հայաստանն Արցախի մասին չի մոռացել, այնտեղ ապրող ժողովրդի մասին չի մոռացել, ձեռքերն Արցախից չի լվացել, չի հրաժարվել և չի պատրաստվում հրաժարվել Արցախի խնդիրներով զբաղվելուց: Խմբակցության ղեկավարը հավելեց՝ մշտական հանձնաժողովի կառուցվածքն արտացոլում է նաև տվյալ ժամանակաշրջանի քաղաքական նպատակահարմարությունները և առաջնահերթությունները, գերակայությունները, հեռանկարը՝ հիշեցնելով, որ նման տրամաբանությամբ են ժամանակին ստեղծվել եվրոպական և եվրասիական ինտեգրման մշտական հանձնաժողովները:\nԱնդրադառնալով դիտարկումներին, որ Արցախի հարցերով առանձին հանձնաժողով ձևավորելու կարիք չկա, քանի որ մնացած բոլոր հանձնաժողովները զբաղվում են Արցախի հետ կապված հարցերով՝ հիշեցրեց, որ նման հանձնաժողով ժամանակին եղել է խորհրդարանում. Գերագույն խորհրդի կազմում գործել է ոչ մշտական, բայց ժամանակավոր կարգավիճակ ունեցող հանձնաժողով, որը զբաղվել է Արցախի հարցերով:\n"
}