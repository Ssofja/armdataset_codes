{
    "title": "Այս վտանգները չէին լինի, եթե ժամանակին տրվեր նախկին ռեժիմի գնահատականը, ներդրվեր վեթինգ. «Ժողովրդավարական հայրենիք»",
    "text": "Հաշվի առնելով ստեղծված անկայուն իրավիճակը եւ առկա վտանգները, ինչպես նաեւ նախկին գործընկերային հարաբերությունները Նիկոլ Փաշինյանի հետ «Ժողովրդավարական Հայրենիք»  կուսակցությունը ժողովրդի կողմից իրականացված հեղափոխությունն անշրջելի դարձնելու համար  աջակցում է սահմանադրական փոփոխության ներկայացված  հոդվածներին: Այս մասին հայտարարություն է տարածել  «Ժողովրդավարական Հայրենիք» կուսակցության քաղաքական խորհուրդը:\nՀայտարարությունում ասվում է.\n«Սահմանադրական դատարանը, ինչպես դատաիրավական, պետական կառավարման  եւ ինքնակառավարման ամբողջ համակարգը, տասնամյակներ շարունակ սպասարկել են ժողովրդի իշխանությունը բռնազավթած խմբավորմանը։\n2018թ-ին իշխանափոխությունից հետո  վերոթվարկված համակարգերը սահմանադրականության դաշտ բերելու եւ մեղավորներին պատասխանատվության ենթարկելու  գործընթացը բավարար չէր եւ իրականացվում էր ոչ հեղափոխական մեթոդներով, որը հանգեցրել է գործող իշխանության տեղապտույտի եւ կառավարման համակարգի ճգնաժամի, ինչը շատ ավելի ցայտուն դրսեւորվեց  Սահմանադրական դատարանի դեպքում։\nԱռնվազը մեկ տարի առաջ պետք է նախաձեռնվեր 2015թ-ի ժողովրդի կողմից մերժված  Սահմանադրության համապարփակ փոփոխությունը, այդ դեպքում անհրաժեշտություն չէր առաջանա պետական սուղ միջոցները ներդնել լոկալ հանրաքվե անցկացնել, թեկուզ եւ կարեւոր հարցի շուրջ։\nՀանրաքվեի գործընթացը լարվածության մեջ է պահելու ինչպես ամբողջ պետական կառավարման համակարգը, այնպես էլ ողջ ժողովրդին, բնականաբար նախկիններն իրենց հսկայական  ֆինանսական ու մեդիա հնարավորությունները կօգտագործեն ապակողմնորոշելու ժողովրդին՝ էլ ավելի խորացնելով  լարվածությունն ագրեսիվ փոքրամասնության  եւ ժողովրդի լայն զանգվածների միջեւ, մեծացնելով առկա ատելության  չափաբաժինը, միաժամանակ նախկիններին վերակենդանանալու լրացուցիչ լիցք է հաղորդվում, փորձելով կրկին սողոսկել  քաղաքական դաշտ, ինչը գործող ական է դառնալու մեր պետականության համար։\nԱյս վտանգները չէր լինի, եթե ժամանակին՝ հեղափոխությունից անմիջապես հետո, տրվեր նախկին ռեժիմի իրավաքաղաքական  գնահատականը, ներդրվեր վեթթինգ եւ անցումային արդարադատությունը, գողերին եւ ավազակներին պատասխանատվության ենթարկեին, վերադարձվեր պետությունից եւ ժողովրդից գողացված տասնյակ միլիարդավոր դոլարները։\nՀաշվի առնելով ստեղծված անկայուն իրավիճակը եւ առկա վտանգները, ինչպես նաեւ նախկին գործընկերային հարաբերությունները Նիկոլ Փաշինյանի հետ «Ժողովրդավարական Հայրենիք»  կուսակցությունը ժողովրդի կողմից իրականացված հեղափոխությունն անշրջելի դարձնելու համար  աջակցում է սահմանադրական փոփոխության ներկայացված  հոդվածներին, համոզված լինելով, որ հանրաքվեի այո  արդյունքը լրացուցիչ լիցք կհաղորդի իշխանություններին հեղափոխությունը լիարժեք ու վերջնական հաղթանակի  հասցնելու համար»:\n"
}