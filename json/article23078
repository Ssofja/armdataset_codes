{
    "title": "Սանամյանն Ազգային հերոսի կոչմանն արժանանալուց հետո պարտավորված է զգում շարունակելու կիսատ թողածը",
    "text": "Զինված ուժերի կապիտան Ռուբեն Սանամյանը Հայաստանի Ազգային հերոսի բարձրագույն կոչմանն արժանանալուց հետո իրեն պարտավորված է զգում շարունակելու այն գործը, որը կիսատ է թողել: Այս մասին Սանամյանը հայտնել է Պաշտպանության նախարարության լրատվական ծառայության հետ զրույցում:\n«Դրդում է լինել ավելի մարտունակ քո զորքի, քո ջոկատի, խմբի տղաների ու քո ժողովրդի հետ միասին: Դրդում է պարտավորված մեծ ոգով ու պատվով շարունակել այն, ինչը կիսատ ես թողել»,- նշել է Սանամյանը:\nԿապիտանի խոսքով՝ ռազմական գործողություններին մասնակցելիս իր մտքով չի անցել, թե հետագայում ինչ պարգևի կարժանանա:\n«Չի անցել իմ մտքով նման բան, որովհետև, եթե ես որևէ բան պետք է անեմ, ես դա անում եմ պատվով, ի սրտե ու հետո չեմ մտածում՝ ինձ հետագայում մեդալ կնվիրե՞ն կամ ի՞նչ պարգևի կարժանանամ»,- ասել է Ազգային հերոսը:\nՍանամյանի խոսքով՝ իրեն իր սխրագործությունների դրդել է իր հայրենասիրությունը, իր զորքի նվիրված լինելը:\n«Հակառակորդի ողնաշարը ջարդելու ցանկությունն իմ մեջ դեռ վերացած չէ, չի էլ վերանա»,- նշել է կապիտան Ռուբեն Սանամյանը:\n"
}