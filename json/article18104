{
    "title": "Գլխավոր հարկադիր կատարողն աշխատանքային այց է կատարել Շիրակի մարզային բաժին",
    "text": "Գլխավոր հարկադիր կատարող Սերգեյ Մեղրյանը Հարկադիր կատարումն ապահովող ծառայության ղեկավար կազմի հետ օգոստոսի 28-ին աշխատանքային այց է կատարել Ծառայության Շիրակի մարզային բաժին։ Այցի նպատակն էր տեղում ծանոթանալ բաժնի աշխատանքների կազմակերպմանը, գույքագրել առկա խնդիրները:\nՇիրակի մարզային բաժնի պետ, արդարադատության փոխգնդապետ Թադևոս Վարդանյանի ուղեկցությամբ Արթիկ-Մարալիկ տարածաշրջանի բաժանմունքում շրջայց կատարելիս Ծառայության ղեկավար կազմը ծանոթացել է բաժանմունքի շենքային պայմաններին, լուծում պահանջող խնդիրներին:\nԾառայության Գյումրու բաժնում աշխատանքային խորհրդակցության ժամանակ Գլխավոր հարկադիր կատարողն առանձնահատուկ ընդգծել է Ծառայության համալիր բարեփոխումների իրականացման ճանապարհին Ծառայության առանձին գործառույթների իրականացման արդյունավետության բարձրացման պահանջը:\nՍերգեյ Մեղրյանը նաև շեշտել է հատուկ ուշադրություն դարձնել քաղաքացիների համար կենսական կարևորության խնդիրներին հրատապ լուծում տալու առաջնահերթությանը, սպասարկման որակի բարձրացման ապահովմանը, որոնք Ծառայության բարեփոխման ռազմավարության առանցքային օղակներից են:\nՇիրակի մարզային բաժնի պետը Գլխավոր հարկադիր կատարողին  զեկուցել է բաժնի գործունեությանն առնչվող խնդիրները, դրանց լուծման ուղղությամբ ձեռնարկվող համապատասխան քայլերը, կարճված կատարողական վարույթների արխիվացման գործընթացի կազմակերպման հարցերը:\nԱշխատանքային հանդիպման ավարտին տրվել են առանձին հանձնարարականներ:\n"
}