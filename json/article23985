{
    "title": "Հայաստանում ԵՄ նոր դեսպանի հետ հանդիպել է Զոհրաբ Մնացականյանը",
    "text": "ՀՀ արտաքին գործերի նախարար Զոհրաբ Մնացականյանը եպտեմբերի 13-ին ընդունել է Հայաստանում ԵՄ պատվիրակության նորանշանակ ղեկավար, դեսպան Անդրեա Վիկտորինին՝ վերջինիս հավատարմագրերի պատճենն ընդունելու առթիվ։ Այս մասին տեղականում ենք ԱԳՆ-ի լրատվության ծառայությունից։\nՆախարար Մնացականյանը շնորհավորեց ԵՄ դեսպանին կարեւոր եւ պատասխանատու առաքելության ստանձնման կապակցությամբ՝ ընդգծելով վստահությունն առ այն, որ դեսպանն իր դիվանագիտական ծառայությամբ կնպաստի ՀՀ-ԵՄ գործընկերության հետագա խորացմանն ու զարգացմանը։\nՀՀ արտաքին գերատեսչության ղեկավարը դեսպանին ներկայացրեց ՀՀ կառավարության կողմից որդեգրված բարեփոխումների հավակնոտ օրակարգը՝ ընդգծելով դրա կյանքի կոչման հարցում ԵՄ աջակցության կարեւորությունը։\nԶրուցակիցները քննարկեցին ՀՀ-ԵՄ գործընկերության օրակարգին առնչվող հարցերի լայն շրջանակ։ Մասնավորապես, անդրադարձ կատարվեց առաջիկա բարձրաստիճան փոխայցերին, Համապարփակ եւ ընդլայնված գործընկերության համաձայնագրին եւ դրա կիրարկման ճանապարհային քարտեզին։ Ընդգծվեց մարդկանց միջեւ շփումների խթանմանն ուղղված գործնական քայլերի նախաձեռնման կարեւորությունը։\nՏեղի ունեցավ մտքերի փոխանակում նաեւ Արեւելյան գործընկերության 2020թ.-ից անդին օրակարգի համատեղ մշակման շուրջ։ ԱԳ նախարարն անդրադարձավ հոկտեմբերի 9-ին Արեւելյան գործընկերության 10-ամյակին նվիրված երեւանյան համաժողովի նախապտրաստական աշխատանքներին։\n"
}