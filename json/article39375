{
    "title": "Տավուշի մարզպետն ուռճացրել է մարզում թափուր աշխատատեղերի աշխատավարձերի չափը |fip.am|",
    "text": "fip.am։ Տավուշի մարզի Իջևան քաղաքում հուլիսի 17-ին անտառահատումների արգելքի դեմ բողոքի ցույցի ժամանակ Տավուշի մարզպետ Հայկ Չոբանյանը հայտարարել էր, որ մարզում առկա են թափուր աշխատատեղեր՝ տարբեր մասնագիտություններով և բարձր վարձատրությամբ։\n«Ինչ վերաբերում է աշխատանքային հնարավորություններին, վաղն առավոտյան մեր կայքում հայտարարություն կբացվի, վաղվա համար՝ առնվազն 50 աշխատատեղ՝ 8 000-15 000 դրամ օրական»,- հայտարարել էր մարզպետը (2:05-ից 2։23)։\nՓաստերի ստուգման հարթակը որոշեց պարզել, թե իրականում քանի թափուր աշխատատեղ կա Տավուշի մարզում, և արդյո՞ք մարզպետի նշած օրական 8000-15,000 հազար դրամ աշխատավարձի մասին տեղեկությունը համապատասխանում է իրականությանը։ \nՏավուշի մարզպետարանից, ըստ այդմ, մեզ հայտնեցին, որ մարզում առկա աշխատատեղերի ցանկը ներկայացված է Աշխատանքի և սոցիալական հարցերի նախարարության զբաղվածության պետական գործակալության՝ www.employment.am կայքում։\nԿայքում ներկայացված են մարզում առկա թափուր աշխատատեղերը՝ ըստ Իջևանի, Դիլիջանի, Բերդի և Նոյեմբերյանի ստորաբաժանումների։\nԸնդհանուր առմամբ, հուլիսի 30-ի դրությամբ Տավուշի մարզի համար կայքում ներկայացված է 387 թափուր աշխատատեղ, դրանցից 111-ը՝ Իջևանում։ Հուլիսի 30-ի դրությամբ առկա թափուր աշխատատեղերից առաջարկվող աշխատավարձով ամենաբարձրը Դիլիջանի ստորաբաժանման՝ 300 000 դրամ աշխատավարձով տեղեկատվական տեխնոլոգիաների սպասարկման մասնագետի աշխատանքի հայտարարությունն է։ Ստացվում է, որ լավագույն դեպքում մեկ ամսում լրիվ զբաղվածությամբ (22 աշխատանքային օր) աշխատողը կստանա 13 640 դրամ օրական։ Դրանից բարձր, առավել ևս՝ 15 000 դրամ օրական աշխատավարձով աշխատանքի հայտարարություն հուլիսի 30-ի դրությամբ չկա։\nՀայտարարությունների 17 տոկոսում պահանջվում են կրթության ոլորտի մասնագետներ՝ տարբեր առարկաների ուսուցիչներ, դասվարներ և այլն, նույնքան՝ 17 տոկոս աշխատատեղերն էլ օպերատոր-մեքենավարի աշխատանքի համար են, աշխատատեղերի 10 տոկոսը բաժին է ընկնում պայմանագրային զինծառայությանը, իսկ 7 տոկոսի դեպքում էլ առողջապահության ոլորտի մասնագետների կարիք կա՝ բժիշկներ, բուժքույրեր։\nՊահանջարկ կա նաև սպասարկման ոլորտում՝ խոհարարներ, մատուցողներ և այլն։\nՄարզում առկա 250 000 դրամ ամսական աշխատավարձով (11 360 դրամ օրական՝ 22 աշխատանքային օրվա համար) առաջարկվող 5 աշխատանքից 4-ը բժշկության ոլորտից են, 200 000 դրամով կա մեքենավարի և ոսկերիչի աշխատանք, իսկ 175 000 դրամով կամ օրական 7 950 դրամ աշխատավարձով պահանջվում է շտապբուժօգնության կայանի երկու բժիշկ։ \nԻսկ Իջևանում առկա աշխատատեղերից ամենաբարձր վարձատրվողը բանվորի, նախագծողի, վարորդի աշխատանքներն են՝ 150 000-ական դրամ աշխատավարձով։ Աշխատատեղերի 19 տոկոս հայտարարություններում բանվորներ են պահանջվում։ Մարզկենտրոնում ներկայացված թափուր աշխատատեղերի 36 տոկոսը պայմանագրային ծառայողի աշխատանքի համար է, 21 տոկոսը՝ ուսուցչի։\nՆշենք, որ Զբաղվածության պետական ծառայությունն այդքան էլ տարածված միջոց չէ գործազուրկների շրջանում աշխատանքի հայթայթման համար։ Ազգային վիճակագրական կոմիտեի տվյալներով՝ Հայաստանում 2017-ին Զբաղվածության պետական ծառայություն է դիմել գործազուրկների ընդամենը 6 տոկոսը, իսկ ծանոթների, բարեկամների օգնությանը դիմել է աշխատանք փնտրող գործազուրկների 40 տոկոսը։\nԱյսպիսով, Տավուշի մարզպետ Հայկ Չոբանյանի հայտարարությունը մարզում առկա աշխատատեղերի մասով համապատասխանում է իրականությանը, սակայն աշխատավարձերի չափի մասով մարպետն ուռճացրել է։\n"
}