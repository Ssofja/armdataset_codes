{
    "title": "Ռոմանոս Պետրոսյանն ընդգծում է՝ յուրաքանչյուր ոք իրեն պետք է պատասխանատու զգա շրջակա միջավայրի պահպանության համար",
    "text": "Շրջակա միջավայրի նախարար Ռոմանոս Պետրոսյանն այցելել է Երևանի պետական համալսարանի Աշխարհագրության և երկրաբանության ֆակուլտետ։ \nՆախարարն ավարտել է նույն ֆակուլտետի «Օգտակար հանածոների հանքավայրերի հետախուզում և գնահատում» բաժինը։\nՆախարարին ուղեկցել են Շրջակա միջավայրի նախարարության Անտառային կոմիտեի նախագահի ժ/պ Արթուր Պետրոսյանն ու «Հիդրոօդերևութաբանության և մոնիթորինգի կենտրոն» ՊՈԱԿ-ի տնօրենի ժ/պ Լևոն Ազիզյանը, ովքեր նույնպես Աշխարհագրության և երկրաբանության ֆակուլտետի շրջանավարտներ են։\nՆախարարը շրջել է հարազատ ֆակուլտետում, ապա ֆակուլտետի դեկան` երկրաբանական գիտությունների թեկնածու, դոցենտ պարոն Մարատ Գրիգորյանի նախաձեռնությամբ մի քանի ժամ տևած բովանդակային հանդիպում-քննարկում ունեցել պրոֆեսորադասախոսական կազմի և ուսանողների հետ։ Քննարկվող հարցերի շրջանակը բավականին լայն է եղել՝ մասնագիտականից մինչև ներքին քաղաքական։\nՇնորհակալություն հայտնելով նման հաճելի հանդիպման համար, նախարարը նախ ներողություն է խնդրել ֆակուլտետ այցի ուշացման համար, ինչը պայմանավորված էր մի շարք օբյեկտիվ հանգամանքներով, ապա ներկայացրել է իր նախարար նշանակվելու օրվանից մինչ այժմ Շրջակա միջավայրի նախարարության նախաձեռնած շրջադարձային բարեփոխումները, ընթացիկ իրավիճակը, խոսել նախարարության տեսլականից և ոլորտի մասնագետներ պատրաստող ֆակուլտետի ու պետական գերատեսչության փոխգործակցության անհրաժեշտության և հեռանկարների մասին։\nՆախարարը շեշտել է, որ այս այցով ցանկություն ուներ մի շատ կարևոր, ինստիտուցիոնալ ամրագրում անել՝ շրջակա միջավայրի կառավարման ոլորտում մասնագետների դերն առանցքային է, և առանց այս դարբնոցի, որը մասնագետներ է տալիս պետությանը, շատ դժվար կլինի խորքային բարեփոխումներ անել։\nՔննարկման արդյունքում ևս մեկ անգամ արձանագրվել է, որ ճիշտ է, նախարարությունը Գիտությունների ազգային ակադեմիայի հետ որոշակի կառավարչական խողովակներով համագործակցում է, բայց բացակայում է փոխգործակցության այն հարթակը, որը ֆակուլտետի պրոֆեսորադասախոսական կազմին ու ուսանողներին կկապի ոլորտի քաղաքականությունն իրականացնող գերատեսչության հետ։\n«Բոլորս էլ հասկանում ենք, որ գլոբալ առումով շրջակա միջավայրի կառավարման ոլորտում առկա խնդիրների մեծ մասը,որոնք ուղղակիորեն ազդում են կյանքի որակի վրա, անմիջականորեն կապված է հիմնարար էկոկրթության բացակայության հետ։ Էկոկրթությունը միայն բուհական կամ դպրոցական շրջանի բնագիտական առարկայի դասաժամը սերտելը չէ, դա կենսակերպ է, վարքուբարք, որի ինստիտուցիոնալ փոփոխությունների ուղղությամբ ևս այս պահին աշխատանքներ են տարվում։Եվ այդ համատեքստում խիստ անհրաժեշտ է համալսարանի՝ որպես որակյալ մասնագետներ պատրաստող լիիրավ ինստիտուտի ակտիվ ներգրավվածությունն ու նախաձեռնողականությունը։\nՅուրաքանչյուր ոք իրեն պետք է պատասխանատու զգա շրջակա միջավայրի պահպանության համար: Այս ուղղությամբ նույնպես լուրջ անելիքներ կան: Բնապահպանության ոլորտում 1000 մղոն ճանապարհ ունենք անցնելու, և առաջին քայլերն արդեն արված են»,-իր ելույթում նշել է նախարարը։\nՆախարարն առաջարկել է մտածել,ձևավորել և կայացնել նման հարթակ։\nՈւսանողներին հետաքրքրել են մասնավորապես ոլորտում ու նախարարությունում առկա մասնագիտական աշխատատեղերի հարցը։ Նախարարը խոսել է նախարարության կադրային քաղաքականության մասին, ներկայացրել, թե ինչ որակավորում ունեցող մասնագետների կարիք կա այս պահին շրջակա միջավայրի նախարարությունում և ենթակա ՊՈԱԿ-ներում։\nՆախարարը լսել է ոլորտի մասնագետների ներկայացրած խնդիրների վերաբերյալ ահազանգերը, տեսակետները, խոստացել է դիտարկել դրանք, ականջալուր լինել նրանց խորհուրդներին, որպեսզի առավել արդյունավետ իրականացվեն պաշտոնական պարտականություններն ու լիազորությունները։\n"
}