{
    "title": "Ուզբեկստանը մտադիր չէ վերադառնալ ՀԱՊԿ |azatutyun.am|",
    "text": "azatutyun.am: Ուզբեկստանին չեն առաջարկել Աֆղանստանում աճող լարվածության կապակցությամբ վերադառնալ ՀԱՊԿ: Այդ մասին ասել է նախագահ Շավկատ Միրզիոևի մամլո խոսնակ Շերզոդ Ասադովը:\n«Հարևան Աֆղանստանում իրավիճակի սրման կապակցությամբ ՀԱՊԿ վերադառնալու առաջարկ չի ստացվել»,- ասել է Ասադովն, ավելացնելով, որ Ուզբեկստանն ամենախիստ միջոցներով պայքարելու է սահմանը խախտելու փորձերի դեմ:\nՆա հայտնել է, որ Աֆղանստանից ապօրինի եղանակով Ուզբեկստան տեղափոխված սահմանապահների երկու խմբեր և ինքնապաշտպանության մի ջոկատ օրենքի կարգով վերադարձվել են Աֆղանստան:\nԱսադովի փոխանցմամբ, 2012 թվականին հաստատված ազգային անվտանգության հայեցակարգը չի նախատեսում Ուզբեկստանի տարածքում օտարերկրյա զինուժի տեղակայում, ինչպես նաև Ուզբեկստանի զինուժի մասնակցություն երկրի սահմաններից դուրս ընթացող ռազմական գործողություններին:\n"
}