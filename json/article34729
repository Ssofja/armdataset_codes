{
    "title": "Ջրային կոմիտեին չի գոհացնում Վեդու ջրամբարի շինաշխատանքների տեմպը. առաջարկվում են նոր լուծումներ |armenpress.am|",
    "text": "armenpress.am: Հայաստանի Արարատի մարզում կառուցվող Վեդու ջրամբարի շինարարական աշխատանքները նախտեսված է ավարտել 2021 թվականի առաջին կիսամյակում:\nՋրային կոմիտեի նախագահ Կարեն Սարգսյանը նշեց, որ աշխատանքների տեմպը չի գոհացնում:\n«Վեդու ջրամբարի հետ կապված շինարարությունն ընթանում է, սակայն ընթացքն այնքան էլ գոհացուցիչ չէ: Ջրային կոմիտեն և Տարածքային զարգացման հիմնադրամն ամենշաբաթյա դիտարկումներ են իրականացնում, փորձում ենք հասկանալ, թե արդյոք ժամանակի մեջ կտեղավորվե՞նք: Համավարակով պայմանավորված՝ փոքր-­ինչ դժվարություններ եղան: Մի քանի աշխատողներ պետք է վերադառնային Իրանից: Դիմեցինք պարետին և կարողացանք ստանալ թույլտվություն, որպեսզի այդ աշխատակիցները կարողանան վերադառնալ»,- ասաց Կարեն Սարգսյանը:\nՆերկայում աշխատանքներն ակտիվ փուլում են: Կարեն Սարգսյանը նշեց, որ բանակցութունների մեջ են, որպեսզի հնարավորություններ ստեղծվեն 2-3 հերթափոխով աշխատանքն իրականացնելու՝ ջրամբարը ժամանակին շահագործման հանձնելու համար: 2021 թվականի առաջին կիսամյակում արդեն պետք է աշխատանքներն ավարտված լինեն: Տարբեր գնահատականներով մոտավորապես աշխատանք արդեն 75-80 տոկոսով արվել է:\nԻնչ վերաբերում է Կապսի ջրամբարին, ապա Կարեն Սարգսյանը տեղեկացրեց, որ նախագիծն ուղարկվել է փորձաքննության: Նրա կարծիքով, ամենայն հավանականությամբ շուտով կսկսեն նաև Կապսի ջրամբարի շինարարությունը:  \nՋրային կոմիտի նախագահը տեղեկացրեց նաև, որ մշակել են օրվա կարգավորիչ ջրավազանների կառուցման ծրագիր: Այդ փոքր ջրավազանները կառուցելով՝ կնվազեցվի մեխանիկական ոռոգման մասնաբաժինը, ավելի ինքնահոս ջրամատակարարում կկազմակերպվի: Ջրավազաններում ջրերը հնարավոր կլինի գիշերը կուտակել, ցերեկը մատակարարել ջրօգտագործողներին, արդյունքում չի լինի հավելյալ էլեկտրաէներգիայի ծախս: \n"
}