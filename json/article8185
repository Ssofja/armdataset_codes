{
    "title": "Քննարկվել են սոցիալական և տնտեսական աջակցության ընթացքն ու տնտեսության խթանման հնարավորությունները",
    "text": "Վարչապետ Նիկոլ Փաշինյանի գլխավորությամբ կառավարությունում տեղի է ունեցել հերթական խորհրդակցությունը՝ կորոնավիրուսի հետևանքների չեզոքացման ուղղությամբ իրականացվող հակաճգնաժամային քաղաքականության վերաբերյալ։\nԻնչպես տեղեկացրին ՀՀ վարչապետի աշխատակազմի տեղեկատվության և հասարակայնության հետ կապերի վարչությունից, վարչապետ Փաշինյանին նախ զեկուցվել է հաստատված 13 միջոցառումների ընթացիկ արդյունքների մասին։\nԿենտրոնական բանկի նախագահ Արթուր Ջավադյանը ներկայացրել է 1-ին և 2-րդ միջոցառումների ընթացիկ արդյունքները։ Նրա խոսքով՝ 1-ին միջոցառման մասով հաստատված վարկերի քանակը կազմում է 224, ծավալը՝ 10 մլրդ 226 մլն դրամ: 2-րդ միջոցառման շրջանակում հաստատվել է 1035 վարկային հայտ, որից գյուղատնտեսության ոլորտին տրամադրված միկրովարկերի քանակը կազմում է 856։ Հաստատված վարկային գումարի ծավալը 2 մլրդ 830 մլն դրամ է։\nԷկոնոմիկայի նախարար Տիգրան Խաչատրյանն անդրադարձել է 3-րդ միջոցառման կատարման ընթացքին. հաստատվել է 167 վարկային հայտ՝ 1,6 մլրդ դրամ ծավալով։\nՊԵԿ նախագահ Դավիթ Անանյանը զեկուցել է, որ 5-րդ միջոցառման շրջանակում արդեն կատարվել է 7639 շահառուի վճարում՝ 1 մլրդ 227,4 մլն դրամ ծավալով։\nԱշխատանքի և սոցիալական հարցերի նախարար Զարուհի Բաթոյանը նշել է, որ 4-րդ, 6-րդ և 7-րդ ծրագրերը հաջողությամբ ընթացքի մեջ են և շահառուներին նախատեսված աջակցության մեծ մասը փոխանցվել է: 8-րդ միջոցառման շրջանակում արդեն իսկ վճարվել է 55 հազար 800 շահառուի, դիմումների ստացումը շարունակվում է։\n9-րդ միջոցառումը ևս իրականացման փուլում է, ընթացքի մեջ է դիմումների ստացման գործընթացը, կատարվում է շահառուների նույնականացում և ցանկերի համադրում։ Նշված աշխատանքների ավարտից հետո գումարները սեղմ ժամկետում կփոխանցվեն շահառուներին։\nԶեկուցվել է նաև 10-րդ, 11-րդ, 12-րդ և 13-րդ միջոցառումների կատարման մասին։\nԽորհրդակցությանը քննարկվել են նաև պետություն-մասնավոր գործընկերության ներքո տարբեր ոլորտներում ենթակառուցվածքային ներդրումային ծրագրերի հեռանկարները, որոնք ուղղված կլինեն տնտեսական աճի ապահովմանը։\n"
}