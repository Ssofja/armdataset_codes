{
    "title": "Տիգրան Համասյանն ու Դանիել Դեքերը դատապարտում են Ադրբեջանի՝ մշակույթի հանդեպ ոտնձգությունը |armenpress.am|",
    "text": "armenpress.am: Համաշխարհային ճանաչում ունեցող դաշնակահար Տիգրան Համասյանը, հանրահայտ ամերիկացի երգիչ Դանիել Դեքերը Հայաստանի և Արցախի համար այս դժվար օրերին իրենց զորակցությունն են հայտնել մեզ, դատապարտել Ադրբեջանի՝ մշակութային արժեքների ոչնչացմանն ուղղված քայլերը:\nՏիգրան Համասյանը իր ֆեյսբուքյան հետևորդներին տեղեկացրել է, որ ադրբեջանական ուժերը թիրախավորել են Շուշիի Սուրբ Ղազանչեցոց եկեղեցին:\nՆա տեղեկացրել է, որ եկեղեցում զինվորներ չեն եղել, և եկեղեցու հրթիռակոծումը Ադրբեջանի՝ մշակութային արժեքները ոչնչացնելու առաջին փորձը չէ: «Այս եկեղեցին Արցախի եկեղեցիների և վանքերի ընդգրկուն ցուցակում է»,- նշել է երաժիշտն ու հորդորել դիտել և տարածել այն բոլոր տեսանյութերը, որոնցում ակնհայտ երևում է, թե ինչպես է թիրախավորվում հայ մշակութային ժառանգությունը:\nՀամասյանը կոչ է արել վերջ տալ ադրբեջանական ագրեսիային, վերջ տալ մշակութային ցեղասպանությանը: Ավելի վաղ դաշնակահարը տեղեկացրել էր, որ Արցախին աջակցելու նպատակով իրականացնում է «Տիգրան Համասյանը և ընկերները՝ Արցախի համար» դրամահավաքը:\nԱրցախին և Հայաստանին իր զորակցությունն է հայտնել նաև ամերիկացի երգիչ Դանիել Դեքերը: Նա «Ֆեյսբուքի» իր պաշտոնական էջում հրապարակել է զոհված հրետանավոր Ալբերտ Հովհաննիսյանի հայտնի լուսանկարն ու ընդգծել, որ վերջինս զոհեց իր կյանքը՝ պաշտպանելով Արցախի անկախությունը: «Նա իսկական հերոս էր և մշտապես մեր սրտերում կմնա: Թող նրա և մյուս զինվորների զոհաբերությունները Արցախին և Հայաստանին դեպի հաղթանակ տանեն»,- գրել է երգիչը:\nԴեքերը հրապարակել է նաև Շուշիի՝ արդեն ավերված մշակույթի տան լուսանկարը և գրել, որ իր սիրտը կոտրված է: Նա հիշեցրել է, որ 2017 թվականին այդ բեմում ելույթ ունենալու հնարավորություն է ունեցել:\n"
}