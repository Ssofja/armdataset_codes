{
    "title": "Մինսկում ցուցարարները դուրս են եկել Հաղթանակի հրապարակ |tert.am|",
    "text": "tert.am: Մինսկում շուրջ 2000 ցուցարար է դուրս եկել Հաղթանակի հրապարակ: Այս մասին տեղեկացնում է «ՌԻԱ Նովոստի» գործակալության թղթակիցը:\nՑուցարարներն Անկախության պողոտայից մտել են հրապարակ և շարժվում են դեպի քաղաքի կենտրոն: Անցորդներն ու վարորդներն աջակցում են ցուցարարներին բացականչություններով և ազդանշաններով:\nՀաղորդվում է, որ դեպքի վայրում ոստիկաններ չկան:\nԱյսօր ավելի վաղ հաղորդվել էր, որ Բելառուսի մայրաքաղաք Մինսկում վաղ առավոտից մարդիկ բողոքի ցույցերի ժամանակ տուժած և ձերբակալված անձանց աջակցությանն ուղղված «համերաշխության շղթաներ» են կազմում:\nԱկցիաների ընթացքում, որոնց մասնակցում են հիմնականում կանայք, մարդիկ իրենց ձեռքում ծաղիկներ են պահում` այդպիսով կոչ անելով վերջ դնել բռնությանը, ինչպես նաև վեր բարձրացրած ձեռքերով հաղթանակի նշանն են ցույց տալիս:\n"
}