{
    "title": "Նորքի տուն-ինտերնատում կոսմետիկ վերանորոգում է իրականացվում. Աշխատանքի և սոցիալական հարցերի նախարարությունը հանձնարարականներ է տվել |armenpress.am|",
    "text": "armenpress.am։ ՀՀ աշխատանքի և սոցիալական հարցերի նախարարության աշխատակիցներն այցելել են Երևանի Նորքի տուն-ինտերնատ՝ «Ֆեյսբուք» սոցիալական ցանցի օգտատեր Ռուզաննա Սահակյանի հրապարակած լուսանկարների հետքերով:ՀՀ աշխատանքի և սոցիալական հարցերի նախարարի առաջին տեղակալ Գեմաֆին Գասպարյանը նշեց, որ իրենք չգիտեն, թե լուսանկարները երբ են արվել և ում կողմից:\n«Այդ հրապարակումը տեսնելուն պես, որտեղ պայմաններն ուղղակի սահմռկեցուցիչ էին (ոչ մաքուր հատակ, կիսափլված պատեր, անմխիթար պայմաններ-խմբ.)՝ աշխատակազմի ղեկավարը, մի քանի գործընկեր և ես գնացել էինք տուն-ինտերնատ, որպեսզի տեղում ինքներս հասկանանք բոլոր խնդիրներն ու հասկանանք մեր հետագա քայլերը: Մեր այցի մասին չէինք տեղեկացրել ոչ ոքի: Այնտեղ մաքուր էր ամեն ինչ, խնդիր չկար, սակայն հստակ կարող եմ ասել, որ այդ մասնաշենքում կապիտալ վերանորոգման կարիք, միանշանակ, կար: Նկարներն արված էին այն բաժանմունքից, որտեղ անկողնային հիվանդ տարեցներ են պառկած: Ես եղել եմ այդ հատվածում նույնպես և կարող եմ ասել, որ այնտեղ այդ վիճակը չէր, ինչ նկարներում է»,- նշեց Գասպարյանը և հավելեց, որ 1991 թվականից ի վեր այնտեղ վերանորոգման որևէ աշխատանք չի կատարվել:Նրա խոսքով՝ կողքի մասնաշենքի 3-րդ և 4-րդ հարկերը համեմատաբար բարվոք վիճակում են գտնվում: Գասպարյանն ընդգծեց, որ արդեն իսկ հանձնարարականներ են տրվել, որպեսզի նախարարության բյուջեի հնարավորությունների շրջանակում հարցերը լուծվեն: Հունիսի 19-ի առավոտվանից այդ հարցի շուրջ գործողություններ են իրականացվում:Նախարարի առաջին տեղակալը նկատեց, որ նմանատիպ իրավիճակ է նաև մի շարք այլ տուն-ինտերնատներում, և դրա լուծումը տեսնում է ապաինստիտուցիոնալացման քաղաքականություն վարելու մեջ:Նրա պնդմամբ՝ այդ քաղաքականության մի մասը կազմում է այն, որ պետք է բարելավել այն պայմանները, որտեղ ապրում են տարեցները և մեծ շենքերը դարձվեն համայնքային տներ:«Այսօր առավոտվանից իմ հանձնարարությամբ սկսվել են որոշակի ոչ կապիտալ՝ կոսմետիկ վերանորոգման աշխատանքներ, որպեսզի տարածքը բերվի համեմատաբար նորմալ վիճակի: Այդ փոքրիկ վերանորոգմամբ, իհարկե, չենք սահմանափակվի, և մենք պլանավորում ենք ավելի մեծ աշխատանքներ իրականացնել: Հույս ունեմ, որ աշնանը փոքր տներ կունենանք, որպեսզի մեծ հաստատությունները փոքրացվեն և լինեն փոքր համայնքային տներ՝ մոտ 8-12 հոգու համար»,- նշեց ՀՀ աշխատանքի և սոցիալական հարցերի նախարարի առաջին տեղակալը: Գասպարյանը նաև շեշտեց և կարևորեց այն հանգամանքը, որ անգամ բարի նպատակներով նմանատիպ նկարներ հրապարակելու դեպքում չպետք է երևան այդ մարդկանց դեմքերը, քանի որ նրանք այնտեղ գտնվում են անօգնական վիճակում կամ չեն տվել լուսանկարվելու իրենց համաձայնությունը:\n"
}