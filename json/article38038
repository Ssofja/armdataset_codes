{
    "title": "Մարուքյանը կոչ է անում ձեռնպահ մնալ Ընտրական օրենսգիրքը փոփոխելուց |hetq.am|",
    "text": "hetq.am: Արտահերթ խորհրդարանական ընտրությունները հարկավոր են, որպեսզի եղած ճգնաժամից դուրս գանք, սակայն պետք է ձեռնպահ մնալ Ընտրական օրենսգրքին ձեռք տալուց:\nԱյս մասին ֆեյսբուքյան ուղիղ եթերում ասաց «Լուսավոր Հայաստան» խմբակցության ղեկավար Էդմոն Մարուքյանը` պնդելով, որ խաղի ընթացքում կանոնները չի կարելի փոխել, պետք չէ հում Ընտրական օրենսգիրք ընդունել:\n«Ընտրության օրը հայտարարելուց հետո չի կարելի փոխել գործող խաղի կանոնները, էդ օրը հայտարարվել է գործող խաղի կանոնների լույսի ներքո, և բոլորս գործող խաղի կանոնների ներքո պատրաստվում ենք ընտրությունների: Նոր խաղի կանոն ընդունելը նշանակում է ընտրության օրը կասկածի տակ դնել, հետևաբար ճգնաժամը խորացնել»,-ասաց Մարուքյանը:\nՀիշեցնենք, որ արդարադատության նախարար Ռուստամ Բադասյանն այսօր լրագրողների հետ զրույցում չէր բացառել ամբողջությամբ համամասնական ընտրակարգին անցնելը:\nԸստ Մարուքյանի` համամասնական ընտրակարգի համաձայն` կուսակցապետերը կամ կուսակցության խորհուրդները պատգամավորներ են նշանակելու, նրանք են որոշելու, թե ովքեր են իրենց ցուցակներում անցողիկ տեղ զբաղեցնելու:\n«Հետևաբար ժողովուրդը լիդերի համար ընտրելու է կուսակցության, սակայն ընտրվելու են պատգամավորներ, որոնց ժողովուրդը չի ընտրում: Այս խորհրդարանում ունենք այդ փորձը, երբ հանրությանն անհայտ մարդիկ դարձել են պատգամավորներ»,- ասաց նա:\nԷդմոն Մարուքյանի համոզմամբ` քաղաքական ուժերի էլիտաները ձևավորված են երևանաբնակ մարդկանցից, հետևաբար փոփոխված ԸՕ-ի ընտրությունների արդյունքներով լինելու է խորհրդարան, որտեղ մեծամասնությունը լինելու է երևանաբնակ:\nՀիշեցնենք, որ հունիսի 20-ին լինելու են արտահերթ խորհրդարանական ընտրություններ: Մարուքյանի խոսքով` ըստ ձեռք բերված պայմանավորվածությունների` ապրիլի կեսին Նիկոլ Փաշինյանը հրաժարականի դիմում է ներկայացնելու, որից հետո խորհրդարանը լուծարվելու է:\n"
}