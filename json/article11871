{
    "title": "Կոռուպցիայի ընկալման ինդեքսում Հայաստանը 180 երկրների ցանկում 60-րդ տեղում է |azatutyun.am|",
    "text": "azatutyun.am: Transparency International միջազգային կազմակերպությունը հրապարակել է կոռուպցիայի ընկալման տարեկան զեկույցը, որում ընդգրկված 180 երկրներում և տարածքներում կոռուպցիան չափվել է փորձագիտական գնահատումների և գործարար ոլորտի ուսումնասիրությունների հիման վրա։\nՀայաստանը այդ աղյուսակում զբաղեցրել է 60-րդ հորիզոնականը, ընդ որում՝ վերջին մեկ տարվա ընթացքում Հայաստանը ևս 7 միավորով բարելավել է նախորդ տարվա արդյունքը։ Ըստ կազմակերպության՝ Հայաստանը Կոռուպցիայի ընկալման համաթվում էական առաջընթաց գրանցող երկիր է, որը 15 միավորով բարելավել է արդյունքը 2012 թվականից ի վեր։\nՏարածաշրջանի երկրներից ամենաբարձր արդյունքներն է արձանագրել Վրաստանը, որը 45-րդ տեղում է, Ադրբեջանը շարունակում է գտնվել ամենակոռումպացված երկրների՝ Մալիի, Ռուսաստանի, Մալավիի կողքին՝ 129-րդ հորիզոնականում։\nԱղյուսակի առաջին հորիզոնականներում են Դանիան և Նոր Զելանդիան, որոնց հաջորդում են Ֆինլանդիան, Շվեդիան, Շվեյցարիան։ Վատթարագույն ցուցանիշներն են արձանագրել Հարավային Սուդանը և Սոմալին։\nԸստ զեկույցի հեղինակների՝ շուրջ մեկ տասնամյակ է աշխարհի տասնյակ երկրներում նկատվում է լճացում՝ կոռուպցիայի դեմ պայքարը մտել է փակուղի։\n"
}