{
    "title": "Ֆրանսիայում մայիսի 11-ից սահմանափակումները կթուլացվեն |azatutyun.am|",
    "text": "azatutyun.am: Ֆրանսիայի խորհրդարանը երեկ ընդունել է կորոնավիրուսի պատճառով մտցված սահմանափակումներն աստիճանաբար թուլացնելու կառավարության առաջարկը: Վարչապետ Էդուար Ֆիլիպի ներկայացած պլանին կողմ է քվեարկել 368 պատգամավոր, դեմ՝ 100-ը:\nՍահմանափակումները Ֆրանսիայում մտցվել էին մարտի կեսերից՝ կանխելու համար կորոնավիրուսի տարածումը: Սակայն հիմա տնտեսական անկումը կանգնեցնելու համար կառավարությունը նախատեսում է մայիսի 11-ից թուլացնել սահմանափակումները:\nՎարչապետը միաժամանակ նշել է, որ կորոնավիրուսի վարակի նոր բռնկումից խուսափելու համար տնտեսությունը պետք է վերաբացել աստիճանաբար: Առաջին փուլում նախատեսվում է վերագործարկել հանրային տրանսպորտը, բացել ուսումնական հաստատությունները, կառավարության առաջարկած ձեռնարկությունները, իսկ ռեստորանների, սրճարանների, համերգասրահների, կինոթատրոնների վերաբացում դեռևս նախատեսված չէ:\nՖրանսիայում կորոնավիրուսի դեպքերի թիվը մոտենում է 166 հազարի, մահացել է ավելի քան 23 հազար 600 մարդ:\n"
}