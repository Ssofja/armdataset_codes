{
    "title": "Գլաձորի ճնշող մեծամասնությունը դեմ է մետաղական հանքարդյունաբերությանը. ՀԲՃ",
    "text": "armecofront.net: Վայոց Ձորի մարզի Գլաձոր խոշորացված համայնքի բնակիչները համայնքի ղեկավարին և ավագանուն են հանձնել 2152 բնակչի ստորագրությամբ հանրագիր՝ մետաղական հանքարդյունաբերությունն արգելելու և համայնքն էկո-տնտեսական տարածք դարձնելու վերաբերյալ։ 2018թ․ խորհրդարանական ընտրություններին մասնակցել են համայնքի 2456 բնակիչ, ինչը վկայում է, որ հանրագրին միացել է համայնքում առկա բնակչության ճնշող մեծամասնությունը։\nՈրպես ուղիղ ժողովրդավարության դրսևորում՝ Գլաձոր համայնքի բնակիչները համայնքի ավագանուց և ղեկավարից խնդրում և պահանջում են․\n\nԸնդունել որոշում, որով կարգելվի և ապագայում կբացառվի Գլաձոր համայնքի վարչական տարածքում իրականացնել մետաղական հանքարդյունաբերության հետ կապված հետախուզական, առավել ևս հանքավայրերի շահագործման հետ կապված աշխատանքներ:\nՀամայնքների անդամներին ներգրավելով՝ մշակել Գլաձորի ու Վայոց Ձորի մարզի էկոլոգիապես կենսակայուն և կանաչ տնտեսության զարգացման համալիր ծրագիր, որի իրականացման համար պատրաստ են աջակցել ՀՀ պետական կառավարման ու տեղական ինքնակառավարման մարմիններին:Մանրամասները՝ տեղացիների տրամադրած տեսանյութում․\n\nԳլաձոր համայնքը որպես շրջակա լեռներում մետաղական հանքարդյունաբերական գործունեության ազդակիր համայնք 2015թ․-ից ի վեր պայքարում է մաքուր բնական միջավայր ունենալու իրավունքի և սեփական տարածքում որոշումներ կայացնելու ինքնավարության համար (նախապատմությունը՝ տես այստեղ)։\nՄետաղական հանքարդյունաբերությունն իրենց բնական միջավայրերում թույլ չտալու նախաձեռնությամբ մինչ այժմ հանդես են եկել Հայաստանի մի շարք համայնքներ՝ 2018թ․ գարնանը Նոյեմբերյանը, իսկ 2018թ․ աշնանը՝ Ջերմուկը։ Նոյեմբերյանի ավագանին արգելել է ցանկացած հանքարդյունաբերական գործունեություն Նոյեմբերյանի վարչական տարածքում, իսկ Ջերմուկի ավագանին հավանություն է տվել համայնքի բնակիչների ճնշող մեծամասնության նման պահանջով հանրագրին։\nՎայոց Ձորի մարզում շարունակվում է նախատեսված և պոտենցիալ մետաղական հանքարդյունաբերական ծրագրերի դեմ ստորագրահավաքի գործընթացը։\n"
}