{
    "title": "Կազմվում է անվանացանկ Թուրքիայի դեմ պատժամիջոցներ սահմանելու համար․ ԵՄ |ermenihaber.am|",
    "text": "ermenihaber.am: ԵՄ-ի արտաքին հարաբերությունների հարցերով բարձրագույն հանձնակատար Ժոզեպ Բորելն անդրադարձել է ԵՄ-ի կողմից Թուրքիայի դեմ պատժամիջոցներ սահմանելու թեմային:\nՆա հայտարարել է, որ ԵՄ-ն շարունակում է աշխատանքներ իրականացնել և ձևավորել այն անձանց ցանկը, որոնց նկատմամբ կիրառվելու են պատժամիջոցներ:\nՊատճառը Թուրքիայի կողմից Արևելյան Միջերկրականի շրջանում նավթահորատման աշխատանքների իրականացումն է:\n«Կիպրոսի արտգործնախարարը մեզ տեղեկացրել է նավթի հորատման աշխատանքների մասին: Սպասում ենք, որպեսզի այդ հարցով զբաղվող աշխատանքային խմբերն ավարտեն անվանացանկի պատրաստումը, որոնց դեմ կկիրառվեն անհրաժեշտ պատժամիջոցները: Ցանկի որոշ մարդկանց անունները մեզ արդեն հայտնի են»,- շեշտել է Բորելը:\nՆա, սակայն չի նշել, թե երբ պատրաստ կլինի անվանացանկը:\nԹուրքիայի պնդմամբ` Հյուսիսային Կիպրոսի թուրքական ինքնահռչակ հանրապետությունը նույնպես իրավունքներ ունի կղզու հարակից ջրերի բնական պաշարների նկատմամբ։\nԱյս «հիմնավորմամբ» Թուրքիան արդեն 2 հորատող նավ է ուղարկել Կիպրոս կղզու տարածքային ջրեր, որոնք այնտեղ նավթի ու գազի որոնողական աշխատանքներ են իրականացնում: Մինչդեռ Կիպրոսի Հանրապետությունը համոզված է, որ իրենք կղզում պաշտոնապես ճանաչված միակ պետությունն են, ուստի տարածաշրջանի օգտակար հանածոների նկատմամբ միայն իրենք իրավունքներ ունեն։\n"
}