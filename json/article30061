{
    "title": "Բարձր ենք գնահատում ԱՄՆ հետ կապերի հաստատմանն ուղղված Փալոունի աշխատանքը․ Արցախի ԱԳՆ",
    "text": "Արցախի ԱԳՆ-ն բարձր է գնահատում Արցախի և ԱՄՆ միջև կապերի հաստատմանն ուղղված կոնգրեսական Ֆրենկ Փալոունի աշխատանքը: Այդ մասին հայտարարել է Արցախի Հանրապետության ԱԳՆ մամուլի քարտուղար Անի Սարգսյանը՝ անդրադառնալով կոնգրեսական Փալոունի հունիսի 13–ին ԱՄՆ Կոնգրեսում արած հայտարարությանն այն մասին, որ անհրաժեշտ է վերացնել ԱՄՆ պաշտոնատար անձանց համար Արցախ այցելելու արգելքը:«Բարձր ենք գնահատում ԱՄՆ կոնգրեսական Ֆրենկ Փալոունի հետևողական գործունեությունը՝ ուղղված Արցախի և ԱՄՆ միջև ուղիղ կապերի հաստատմանը, ինչը, կարծում ենք, Արցախի մեկուսացման անընդունելիության մասին ազդանշան կդառնա:Համոզված ենք, որ Արցախի և ԱՄՆ-ի միջև, ինչպես նաև ԵԱՀԿ Մինսկի խմբի համանախագահող մյուս երկու երկրների հետ տարբեր մակարդակներով ուղղակի պաշտոնական շփումների միջոցով երկխոսությունը բազմակողմանի քննարկումների և ադրբեջանա-ղարաբաղյան հակամարտության վերջնական լուծման ուղիներ գտնելու համար նպաստավոր պայմաններ կստեղծի և Հարավային Կովկասում կայունության ապահովման գործում կարևոր ներդրում կդառնա»,-ասվում է հայտարարության մեջ:\n"
}