{
    "title": "«Բացթողումները շտկելու փոխարեն կոմպրոմատ են հավաքում, վարկաբեկում»․ ի պատասխան Արսեն Թորոսյանի խոսնակի պարզաբանման |hetq.am|",
    "text": "hetq.am: «Հետք»-ը մայիսի 27-ին հրապարակել էր քաղաքաշինության կոմիտեի խորհրդական, Գերագույն խորհրդի և Ազգային Ժողովի նախկին պատգամավոր Արամ Բաբաջանյանի հետ ունեցած հարցազրույցը։ Արամ Բաբաջանյանը պատմել էր, թե ինչպես է անցել իր բուժումը, ինչպես է ընդհատվել, ինչ խնդիրներ է ունեցել կորոնավիրուսով հիվանդանալիս եւ ինչ ինքնազգացողություն ունի այժմ։\nԱռողջապահության նախարարի մամուլի խոսնակ Ալինա Նիկողոսյանն այսօր անդրադարձել է հարցազրույցին։ Ըստ Նիկողոսյանի՝ Բաբաջանյանի բուժումը հարթ է ընթացել, դուրս գրվելիս ախտանշաններ չի ունեցել։ Բացի դա, ըստ ԱՆ խոսնակի, Բաբաջանյանը պահանջել է, որ իրեն այցելի թոքաբանության պրոֆեսոր և իրեն ու կնոջն անհատական մոտեցում ցուցաբերեն։\nՆերկայացնում ենք Արամ Բաբաջանյանի պարզաբանումը։\n–Պարոն Բաբաջանյան, եթե ծանոթ եք առողջապահության նախարարի մամուլի խոսնակի հայտարարությանը, ապա խնդրում եմ պարզաբանել հայտարարության մեջ տեղ գտած պնդումները։\n–Ծանոթացա նոր, կարդացի և, ցավոք սրտի, ևս մեկ անգամ համոզվեցի, որ նախարարը՝ պարոն Թորոսյանը, չի տիրապետում իր ղեկավարած համակարգում տիրող իրավիճակին։ Ես այսպես եմ պատկերացնում, որ ամբողջ ուսումնասիրությունը սահմանափակվում է իր աշխատասենյակից տվյալ հիվանդանոցի ղեկավարի հետ ունեցած հեռախոսազրույցով։ Խնդիրն ամբողջությամբ ընկալելու համար լավ կլիներ դժգոհող կողմին էլ լսեին և փորձեին հասկանալ՝ արդյոք արդարացի են նրա դժգոհությունները։\nՀամառոտ անդրադառնամ իրենց գրածին։ Ասում են, որ երբ ընդունվել ենք հիվանդանոց, ախտորոշվել է երկկողմանի ինֆիլտրատիվ թոքաբորբ, նշանակվել է համապատասխան բուժում։ Համապատասխան բուժման համար անհրաժեշտ են բուժման ամբողջ ընթացքի, դեղորայքի, բարձր դոզաների, ռենտգենի, արյան անալիզների պատասխանները։ Այդ ամեն ինչը սահմանված կարգով մանրամասն պետք է նշված լիներ էպիկրիզի մեջ, որը պետք է տրվեր պացիենտին դուրսգրվելուց և որի հիման վրա պոլիկլինիկայի բուժանձնակազմը շարունակեր բուժումը։ Թոքաբորբը երկար ժամանակում է բուժվում, իսկ ոչ լիարժեք բուժումը խրոնիկ բարդ խնդիրներ է առաջացնում։\nՄինչև այսօր էպիկրիզի վերաբերյալ ես տեղեկություն չեմ ստացել, և իրենք էլ իրենց պատասխանում դա չեն գրում։ Թող հիմնավոր գրեն, որ սա է եղել և այլն։\nԲուժման ընթացքն, ասում է, ընթացել է լավ, այսպիսի բան են գրում։ Երկրորդ անգամ երբ ռենտգեն հետազոտություն են կատարել, հետազոտությունը ցույց է տվել, որ ոչ մի դրական դինամիկա չկա, նույն երկկողմանի ինֆիլտրատիվ թոքաբորբն է։ Ավելին, արյան բիոքիմիական անալիզները վատացել են, լյարդի բիլիռուբինն ու մյուս ցուցանիշները վատացել են, նորմայից բարձրացել են։ Այսինքն, մեկ շաբաթ անց ավելի վատ պատկեր է եղել թե՛ թոքաբորբի առումով, թե՛ մյուս խնդիրների, որոնք առաջացել են։ Դրանից երեք օր հետո մեզ դուրս են գրել հիվանդանոցից։ Դուրս գրելուց ոչ մի հետազոտություն չեն անում՝ ո'չ արյան, ո'չ ռենտգեն, ո'չ թեստավորում։ Այդ ինչպե՞ս որոշեցին, որ առողջական վիճակն այդքան լավ է, որ դուրս են գրում և ուղարկում տուն։ Իմիջիայլոց, դուրս գրման օրվա մի մասը ջերմություն ունեի։\nՌուզաննա Գրիգորյանը՝ մեր թոքաբանը, որը միակ բժիշկն էր, որ մեզ հետ շփվում էր և բուժումներն էր նշանակում, այդ երիտասարդ աղջիկը, որի մասին հարցազրույցում ասել եմ, ասաց՝ անպայման պետք է շարունակեք բուժումները, քանի որ ձեզ մոտ լուրջ վիճակ է։ 3-4 օրվա սիստեմաներ և 5-6 դեղ նշանակեց, որ պետք է ընդունեինք տանը։ Բայց տանն ո՞վ պետք է աներ, հայտնի չի։ Մեզ ասացին՝ պոլիկլինիկայից կգան, կանեն, պոլիկլինիկայից էլ ասացին, որ մենք ցուցում չունենք, տեղյակ չենք և այլն։ Արդեն 4–րդ օրն է, ինչ տանն ենք, սակայն պոլիկլինիկայից մինչ օրս մեզ բժիշկ չի այցելել, նշանակումներ չի արել, անալիզներ չի վերցրել, չեն թեստավորել։ Նախարարի խոսնակը, ի զարմանս ինձ, պոլիկլինիկաներին չի անդրադարձել։Ավելին՝ hetq.am-ում։\n"
}