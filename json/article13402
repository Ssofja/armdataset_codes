{
    "title": "Աբովյանում կառուցվում է ապաստան հայցողների ժամանակավոր տեղավորման կենտրոն |armenpress.am|",
    "text": "armenpress.am: Աբովյանում հունիսի 28-ին մեկնարկեց ապաստան հայցողների ժամանակավոր տեղավորման կենտրոնի շինարարությունը։ Ծրագրի ընդհանուր արժեքը կազմում է 1 միլիոն 358 հազար եվրո, որը հատկացրել է Դանիայի Թագավորության, Նիդերլանդների Թագավորության և Գերմանիայի Դաշնային Հանրապետության կառավարությունների կողմից, իսկ ծրագիրն իրականացվում է  Միգրացիոն քաղաքականության մշակման միջազգային կենտրոնի և ՀՀ ՏԿԵՆ Միգրացիոն ծառայության համատեղ ջանքերով։ Աբովյան համայնքի կողմից տրամադրված հողատարածքում կառուցվելու է 2 հարկանի մոնոլիտ շենք բոլոր հարմարություններով։\n«Ծրագիրը նախատեսվում է ավարտել 2022 թվականի վերջին, բայց շինարարները մեզ հույս են տալիս, որ հնարավոր է կատարել մի փոքր ավելի շուտ՝ 2022 կեսերին շենքը արդեն պատրաստ լինի։ Ներկայումս գործող հատուկ կացարանը, որը նախատեսված է ապաստարան հայցողների բնակության խնդիրների լուծման համար, հյուրընկալում է շուրջ 50 անձի՝ չնայած նախատեսված է 45-ի համար։ Այսինքն՝ որոշակի դժվարությամբ, բայց հյուրընկալում ենք 50-ի։ Ներկայումս ընթացող շինարարությամբ նախատեսվում է կառուցել հատուկ կացարան, որ կհյուրընկալի շուրջ 100 ապաստարան հայցողի և որոշակի հարմարություններ իրականացնելու պարագայում՝ նույնիսկ 120 անձի։\nՄենք առնվազն առաջիկա մի քանի տարիների, եթե չասեմ 7-8 տարիների կտրվածքով, ըստ էության, ապաստարան հայցողների կացության խնդիրները լուծած կարող ենք համարել։ Ավելի երկարաժամկետ նման հարցերի պլանավորումը դեռևս նպատակահարմար չէ, հաշվի առնելով միգրացիոն տենդենցների արագ փոփոխությունը»,- միջոցառման բացման արարողությունից հետո լրագրողների հետ զրույցում ասաց Միգրացիոն ծառայության պետ Արմեն Ղազարյանը։\nՄիգրացիոն ծառայության պետը նշեց, որ վերջին 3 տարվա ընթացքում տարեկան կտրվածքով ապաստան հայցողների հոսքը միջինում 200-ից ավել է։\n«Հիմնականում դիմում են Մերձավոր Արևելքի երկրներից՝ Սիրիայից, Լիբանանից, Իրաքից՝ այն տեղերից, որտեղ ընթանում են ռազմական գործողություններ, որտեղ մարդկանց կյանքին վտանգ է սպառնում»,- ասաց Ղազարյանը։\nՄիգրացիոն ծառայության պետի խոսքով՝ ապաստան հայցողները մնալու են այս կենտրոնում մինչև փախստականի կարգավիճակի որոշման գործընթացը ավարտին է հասցվում։\n«Նախ և առաջ ապաստան հայցողներին տրամադրվում է կացություն։ Բացի այդ, նրանք որպես սոցիալապես խոցելի խումբ, ստանում են առողջապահական օժանդակություն։ Իսկ ովքեր կացարանում չեն տեղավորվում, նրանց համար կա որոշակի ֆինանսական օժանդակություն, որը թույլ է տալիս բնակարան վարձակալել կարճ ժամկետով մինչև իրենց ապաստարանի հայցը կուսումնասիրվի և կավարտվի»,- եզրափակեց Ղազարյանը։\nՄիջոցառման բացման արարողությանը մասնակցեցին  ՀՀ տարածքային կառավարման և ենթակառուցվածքների նախարարի Վաչե Տերտերյանը, Միգրացիոն ծառայության պետ Արմեն Ղազարյանը,  Դանիայի միգրացիոն հարցերով հատուկ հանձնարարություններով դեսպան Նիկոլայ Ռուջինը, ՀՀ-ում Նիդերլանդների Թագավորության դեսպան  Նիկոլաս Սխեմերսը, Միգրացիոն քաղաքականության մշակման միջազգային կենտրոնի ղեկավար Կարել Հոֆստրան և այլք։\n"
}