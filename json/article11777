{
    "title": "ԼՂ-ում մարդասիրական դադարի պայմանավորվածությունները չեն հարգվում․ Պեսկով",
    "text": "Զինադադարի և Լեռնային Ղարաբաղում մարդասիրական դադարի մասին պայմանավորվածությունները չեն հարգվում հակամարտության կողմերի կողմից: Այս մասին լրագրողներին ասել է Ռուսաստանի նախագահի մամուլի քարտուղար Դմիտրի Պեսկովը։ Հայտնում է tass.ru-ն։\n«Դեռ չի կարելի հայտարարել, որ հարգվում են նախապես ձեռք բերված պայմանավորվածությունները հրադադարի և հումանիտար դադարների վերաբերյալ։ Ցավոք, դրանք կողմերի կողմից չեն հարգվում»,- ասել է Պեսկովը։\nՆա հայտնել է, որ Ռուսաստանը Լեռնային Ղարաբաղի հակամարտության կարգավորման այլ միջոց չի տեսնում՝ բացառությամբ դիվանագիտականի։ \n«Ռուսաստանն արել է և անում է հնարավոր ամեն ինչ, որ առկա իրավիճակը մտցվի քաղաքական և դիվանագիտական   կարգավորման հիմնական հոսք։ Մենք դեռ համոզված ենք, որ այս խնդրի խաղաղ կարգավորումը այլընտրանք չունի»,- ասել է Կրեմլի խոսնակը: \nՊետության ղեկավարի մամուլի քարտուղարը հավելել է, որ ռուսական կողմը մտադիր է «շարունակել գործադրել բոլոր ջանքերը այս հակամարտության խաղաղ կարգավորման համար»:\n «Ուրիշ ելք չկա», ասել է նա։\nՊեսկովը չի մեկնաբանել այն տեղեկությունները, թե հայկական կողմը կասկածում է դիվանագիտական   գծով առաջընթացի հասնելու հնարավորությանը:\n«Դա պետք է հարցնել Հայաստանի նախագահին»,- պատասխանել է Պեսկովը։\nԹարգմանությունը՝ Վաղինակ Ասատրյանի\n"
}