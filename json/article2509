{
    "title": "Նավալնիին հիվանդանոցից վերադարձրել են բանտ |azatutyun.am|",
    "text": "azatutyun.am։ Ռուսաստանցի ընդդիմադիր լիդեր և կոռուպցիայի դեմ պայքարի առաջամարտիկ Ալեքսեյ Նավալնիին այսօր դուրս են գրել հիվանդանոցից և վերադարձրել են բանտ՝ կրելու 30-օրյա ազատազրկման պատիժը:\nԵրեկ ոստիկանները ձերբակալել են Նավալնիի տասնյակ աջակիցների, ովքեր հավաքվել էին հիվանդանոցի մոտ, որտեղ գտնվել է ընդդիմադիրը: Նրան երեկ էին փոխադրել հիվանդանոց «սուր ալերգիկ ռեակցիա» ախտանիշով:\n43-ամյա Նավալնիին հերթական անգամ կալանավորել են «ապօրինի հավաքներ կազմակերպելու» մեղադրանքով:\nՆավալնիի աջակիցները, այդ թվում, բժիշկներից մի քանիսը, չեն բացառում, որ ընդդիմադիր լիդերին թունավորել են ինչ-որ քիմիական նյութով: Նավալմնիի ձերբակալության նախօրեին ոստիկանները Մոսկվայում բերման են ենթարկել մոտ 1400 ցուցարարների:\nԳերմանիայի կանցլեր Անգելա Մերկելի խոսնակ Ուլրիկե Դեմմերն այսօր ասել է, որ Բեռլինը խստորեն դատապարտում է Մոսկվայւմ ցուցարարների նկատմամբ ուժի անհարկի գործադրումը:\n"
}