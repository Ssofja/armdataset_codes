{
    "title": "Սա բացարձակ անիմաստ, ապարդյուն գործընթաց է, որը նեխուժում է մարդու անձնական տիրույթ. ԲՀԿ-ն դեմ է քվեարկելու քացաքացիների տեղորոշման նախագծին |aysor.am|",
    "text": "aysor.am: «Արտակարգ դրության իրավական ռեժիմի մասին» օրենքում լրացումներ կատարելու մասին» և «Էլեկտրոնային հաղորդակցության մասին» օրենքում լրացում կատարելու մասին» օրենքների նախագծում առաջինից երկրորդ ընթերցում կատարված փոփոխությունները կոսմետիկ բնույթ են կրում, ԱԺ ճեպազրույցների ժամանակ ասաց ԲՀ խմբակցության քարտուղար Արման Աբովյանը։\n«Դրանք փոփոխություններ էլ չեն, թեթև կոսմետիկ շտկումներ են։ Նախարարը ասաց, որ միջազգային պրակտիկայում սա վերջին քայլն է, երբ վիճակն այնքան է սրվում, որ պետք է որոշակի վճռական քայլեր կատարեն։ Եթե վիճակը սրվել է, խնդրում եմ, թող հայտարարեն՝ ինչում է բանը, և ինչու են այս օրինագիծը փորձում ընդունել», - ասաց Աբովյանը։\nՎերջինս ընդգծեց, որ նախագիծն արդյունավետ չէ՝ որպես համաճարակի դեմ պայքարի գործիք։ Աբովյանն ընդգծեց, որ ԲՀԿ տեսակետը չի փոխվել՝ երկրորդ ընթերցմանը ևս դեմ է քվեարկելու։\nԽմբակցության պատգամավոր Իվետա Տոնոյանն էլ նշեց, որ արդարադատության նախարարի փաստարկը՝ Կորեայի օրինակը որպես միջազգային փորձ, համոզիչ չէ:\n«Երբ նման օրենսդրական նախագիծ այնտեղ էր կյանքի կոչվում, դրական թեստավորվածների քանակը 30 էր, իսկ Հայաստանում երբ մենք ունենք շուրջ 500 թեստավորված, սա բացարձակ անիմաստ, ապարդյուն գործընթաց է, որը նեխուժում է մարդու անձնական տիրույթ», - ասաց Տոնոյանը։\n"
}