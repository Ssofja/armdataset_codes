{
    "title": "Բաքուն ամեն կերպ խախտում է թե՛ Ղարաբաղի, թե՛ Ադրբեջանի բնակիչների իրավունքները. օմբուդսմեն",
    "text": "news.am։ Ադրբեջանը թույլ չի տալիս Ղարաբաղի բնակիչներին օգտվել ԼՂՀ-ում գործող օդանավակայանից՝ դրանով իսկ խախտելով հանրապետության բնակիչների ազատ տեղաշարժվելու իրավունքը։\nԱյս մասին ապրիլի 30-ին Հայաստանի խորհրդարանի մարդու իրավունքների եւ հանրային հարցերի մշտական հանձնաժողովի նիստում ասել է Լեռնային Ղարաբաղի Հանրապետության մարդու իրավունքների պաշտպան Արտակ Բեգլարյանը։\nՆա նշել է, որ Բաքվի մեղքով Ղարաբաղի բնակիչները զրկված են Սարսանգի ջրամբարից օգտվելու հնարավորությունից։\n«Թեեւ հենց ադրբեջանական կողմն է ավելի հաճախ ու ավելի բարձրաձայն բարձրացնում այս հարցը, բայց Ադրբեջանի մեղքը Սարսանգի շահագործման հարցում բավական մեծ է»,- ասել է օմբուդսմենը՝ պարզաբանելով, որ ջրամբարի վերահսկողությունը, ըստ էության, տեղի է ունենում միաժամանակ երկու կողմից, եւ ադրբեջանական կողմի մեղքով, որի վերահսկողության ներքո է գտնվում նրա առավել կարեւոր մասը, որը թույլ է տալիս ջրամբարից ջրառ կատարել նրա հետագա բաշխման համար հայկական եւ ադրբեջանական գյուղական վայրերին, դա տեղի չի ունենում։\nԲեգլարյանը փաստել է, որ Բաքուն չի ցանկանում համագործակցել իրենց հետ այս հարցով, թեեւ հակառակ դեպքում ավելի շատ կշահեին իրենք՝ ադրբեջանցիները, քանի որ այդ ջրի մոտ 70-80 տոկոսը գնում է հենց ադրբեջանական գյուղեր։ «Նրանք, ըստ էության, խախտում են իրենց իսկ՝ Ադրբեջանի քաղաքացիների իրավունքները, էլ չեմ ասում մեր գյուղաբնակների իրավունքների մասին»,- ամփոփել է Արտակ Բեգլարյանը։\n"
}