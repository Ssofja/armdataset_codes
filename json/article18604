{
    "title": "Ստամբուլի քաղաքապետ․ «Ստամբուլում մահացություններն այս տարի աճել են 30-35%-ով»\r\n |ermenihaber.am|",
    "text": "ermenihaber.am:  Թուրքիայի գլխավոր ընդդիմադիր ուժ համարվող քեմալական «Ժողովրդահանրապետական» կուսակցությունից ընտրված Ստամբուլի քաղաքապետ Էքրեմ Իմամօղլուն թուրքական «Halk TV» հեռուստաալիքի եթերում մասնակցել է կորոնավիրուսի թեմայով քննարկումներին։\nԱնդրադառնալով քաղաքում մահացությունների թվի աճի վերաբերյալ խոսակցություններին՝ Իմամօղլուն ասել է․ «Երբ նայում ենք մահացության վիճակագրությանը, այս տարի նախորդ 2-3 տարիների համեմատությամբ 30-35 տոկոսով ավել մահեր են գրանցվում»։ Քաղաքապետը, սակայն դժվարացել է ասել, թե այդ ավել մահացությունների որ մասն է պայմանավորված կորոնավիրուսով, քանի որ վիճակագրության մեջ առանձին չի նշվում դա։\nԻմամօղլուն միայն նշել է, որ վերջին 1 ամսում օրական մահացությունների թիվը նախորդ տարիների նույն ժամանակահատվածի համեմատ 80-90-ով, իսկ երբեմն նաև 100-ով ավել են լինում։  \nՆա նաև նշել է, որ այս թվերի կապակցությամբ քաղաքապետարանն արդեն զգուշացնող գրություններ է ուղարկել նահանգապետարան և առողջապահության նախարարություն։ \n"
}