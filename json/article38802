{
    "title": "25 մլն դրամ՝ Տավուշում հրետակոծությունից վնասված անշարժ գույքի փոխհատուցման նպատակով |hetq.am|",
    "text": "hetq.am: Տավուշի սահմանամերձ համայնքներում հրետակոծությունից տուժած բնակիչների կրած վնասների համար փոխհատուցելու նպատակով կառավարությունը Տավուշի մարզպետարանին կհատկացնի 25 մլն դրամ։ Որոշումն ընդունվեց կառավարության այսօրվա՝ հուլիսի 23-ի նիստում։\nՀաշվի առնելով հայ-ադրբեջանական սահմանի վերջին օրերին տիրող լարված դրությունը անհրաժեշտություն է առաջացել վերաբաշխում կատարել 2020 թվականի պետական բյուջեում և փոփոխություններ ու լրացումներ կառավարության 2019 թվականի N 1919-Ն որոշման մեջ։\nՀուլիսի 12-ից սկսված հրետակոծությունների հետևանքով տուժած Տավուշի մարզի սահմանամերձ համայնքների բնակիչներին վնասված անշարժ գույքի փոխհատուցման համար նախնական գնահատականով անհրաժեշտ կլինի առնվազն 150 մլն դրամ, որից 25 մլն դրամը գործադիրը կհատկացնի հրատապության կարգով: \nՍտեղծվել է գույքագրման և գնահատման աշխատանքային խումբ, որն աշխատում է բնակավայրերում՝ աշխատանքներին ներգրավվելով տեղի շինարարական հնարավորությունները՝ ներառյալ արտագնա աշխատանքի չմեկնած քաղաքացիներին։ \nԱռաջարկվում է գումարի մի մասը կանխավճարով հատկացնել՝ աշխատանքները շուտափույթ սկսելու համար մինչև ամբողջական գնահատում կկատարվի։ \n«Մենք սահմանապահ գյուղերի նկատմամբ այնտեղ վարվող քաղաքականության հայեցակարգային փոփոխություն պետք է իրականացնենք։ Կարող էր տպավորություն ստեղծվել, որ այդ գյուղերը միևնույն է գտնվում են գնդակոծման ուղիղ նշանառության տակ, հետևաբար այնտեղ տեղի ունեցող վերականգնման աշխատանքներն արվում էին մի փոքր այլ տրամաբանությամբ։ Սահմանապահ գյուղերը պետք է ոչ թե ուղղակի վերականգնվեն, այլև մենք պետք է ունենանք այդ գյուղերի զարգացման կոնկրետ ռազմավարություն։ Սահմանապահ գյուղերում Հայաստանը ոչ թե ավարտվում է, այլ այդ գյուղերից Հայաստանի Հանրապետությունը սկսվում է»,- նշեց վարչապետ Փաշինյանը։\n"
}