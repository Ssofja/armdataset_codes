{
    "title": "France Arménie-ն և hraparak.am-ը չեն ընդունում կեղծ լուր տարածելու պատասխանատվությունը |media.am|",
    "text": "media.am: Հուլիսի 8-ին hraparak.am-ը, հղում անելով Ֆրանսիայում լույս տեսնող France Arménie ամսագրին, գրեց, թե Արսեն Թորոսյանը ֆրանսիացի բժիշկներ է հրավիրել Հայաստան, նրանց վճարել թվացյալ հումանիտար օգնության համար և այդ ամենը չի համաձայնեցրել Ֆրանսիայի կառավարության հետ։\nԸստ հրապարակման, ֆրանսիացիների այցը արժեցել է €200,000, իսկ բժիշները, որոնք մնացել են շքեղ «Մարիոթ» հյուրանոցում, յուրաքանչյուրը €1,800 աշխատավարձ են ստացել։ \nԼուրը վերատպեցին բազմաթիվ այլ լրատվականներ, այդ թվում ամենաայցելվող news.am կայքը։ Սակայն թե՛ France Arménie-ն, թե՛ hraparak.am-ը տարածել էին կեղծ տեղեկություն։ \nMedia.am-ը կապ հաստատեց France Arménie-ի հետ, ինչպես նաև ուսումնասիրեց hraparak.am-ի հոդվածը և հետագա հերքումներին կայքի արձագանքը։ Այս երկու լրատվականներն էլ խուսափում են պատասխանատվությունից և հորդորում հարցերն ուղղել իրենց աղբյուրներին։ \n\nՀայաստանի կառավարությունը €200,000 չի հատկացրել, իսկ բժիշկները չեն վարձատրվել \n\nԲժիշկների այցը կազմակերպել էր Սփյուռքի գործերի գլխավոր հանձնակատարի գրասենյակը։ Media.am-ի հետ զրույցում գրասենյակը հերքեց շրջանառվող տեղեկությունը․ բժիշկները որևէ վարձատրություն չեն ստացել, իսկ ծախսերի նշվող չափը՝ €200,000, իրականությանը չի համապատասխանում։\nԱվելին, ՀՀ կառավարությունը չի վճարել բժիշկների այցի համար․ առաջին խմբի այցը ֆինանսավորել է USAID-ը, իսկ երկրորդինը՝ Հայաստանում Ֆրանսիայի դեսպանությունը։ \nՏեղեկությունը հերքեց նաև ժամանած բժիշկներից Ալեքսանդր Մինյոնը՝ այն անվանելով «սրտխառնոց առաջացնող լուր»։ \nFrance Arménie-ի հրապարակման մեջ ասվում է, թե բժիշկների ընտրությունը արվել է առանց նրանց մասնագիտական կարողությունները և Covid-19-ի դեմ պայքարի փորձը հաշվի առնելու։ Առողջապահության նախարարության մամուլի խոսնակ Ալինա Նիկողոսյանը, սակայն, Media.am-ին ասաց, որ բժիշկների ընտրությունը համակարգված է եղել նախարարության հետ։ ԱՆ-ն նշել է, որ հատկապես ռեանիմատոլոգի կարիք կա, և Ֆրանսիայից ժամանել էին հենց անեսթեզիոլոգներ և ռեանիմատոլոգներ։ \nԿեղծ տեղեկություն պարունակող հրապարակումից մի քանի ժամ անց hraparak.am-ը պատասխանեց հերքումներին․ «Այսօր նկատեցինք, որ կասկածի տակ է դրվել [France Arménie-ի] հրապարակման գոյությունը: Տեղադրում ենք ամսագրի 11-րդ էջի նկարը։ Խնդրո առարկա հոդվածը 11-րդ էջում է»։\nԿայքը, սակայն, մանիպուլացնում է․ հերքումներում ոչ թե կասկածի տակ է դրվում սկզբնաղբյուրի գոյությունը, այլ ստուգվում է «Հրապարակի» տարածված տեղեկության իսկությունը։  \n\nՍկզբնաղբյուրը մեկ բժշկի կարծիքն էր\n\nՏեղեկությունը ի սկզբանե հրապարակվել էր France Arménie ամսագրի հուլիսյան համարում։ \nԱյս ամսագիրը գլխավորում է Հարութ Մարտիրոսյանը, ով Ֆրանսիայի Հայ դատի հանձնախմբի (Comité de Défense de la Cause Arménienne) ղեկավարն է։ Այս կառույցը հիմնադրվել է 1965 թ․ Հայ Յեղափոխական Դաշնակցության կողմից և կապված է կուսակցության գործունեության հետ։ \nFrance Arménie-ին, հղում անելով ֆրանսահայ բժիշկ Ժան Միշել Էգերյանին, գրել է, թե ֆրանսիացի բժիշկների առաջին այցը Հայաստան կազմակերպվել է ոչ սովորական դիվանագիտական կապերով։ Հեղինակը (նրա անունը հայտնի չէ, հոդվածը մակագրված է «Հ․Մ․») նշում է, որ առաջին այցը համակարգված չի եղել Ֆրանսիայի համապատասխան պաշտոնական մարմնի հետ՝ «չնայած Երևանում Ֆրանսիայի դեսպանատան հայտարարությանը»։\nՇարունակությունը՝ media.am-ում\n"
}