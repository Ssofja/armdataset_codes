{
    "title": "Եվրոպան պետք է սա տեսնի՝ հասկանալու համար, թե ինչ է պատերազմը. Եռաբլուր են այցելել Ջոնաթան Լաքոթն ու Եվրախորհրդարանի պատգամավորը\r\n |armtimes.com|",
    "text": "armtimes.com: Եվրոպական խորհրդարանի պատգամավոր Ֆրանսուա-Քսավիե Բելամին այցելել է Եռաբլուր: Նրան ուղեկցել է ՀՀ-ում Ֆրանսիայի արտակարգ և լիազոր դեսպան Ջոնաթան Լաքոթը: Երկուսն էլ իրենց  ֆեյսբուքյան էջերում այցի հետ կապված գրառումներ են արել:\n«Ինձ միշտ հուզում է Եռաբլուրը: Այստեղ ձգվում են Լեռնային Ղարաբաղի պատերազմում զոհված զինվորների գերեզմանները: Նրանց մեծ մասը 18 կամ 19 տարեկան է:\nԵվրոպան պետք է սա տեսնի՝ հասկանալու համար, թե ինչ է պատերազմը: Այսպես ասաց Ֆրանսուա-Քսավիե Բելամին՝ տեսնելով այդ գերեզմանները»,- գրել է Ջոնաթան Լաքոթը:\nԵվրոպական խորհրդարանի պատգամավոր Ֆրանսուա-Քսավիե Բելամին իր հերթին գրել է.\n«Եռաբլուր ռազմական գերեզմանատուն: Այս հազարավոր դրոշներից յուրաքանչյուրի տակ անցյալ տարի զոհված զինվորներն են հանգչում: Նրանք պաշտպանեցին Հայաստանն ագրեսիայից: Նրանց մեծ մասը հազիվ քսան տարեկան էր: Ամբողջ Եվրոպան պետք է բացի իր աչքերը և վերջապես դուրս գա լռությունից»:\n"
}