{
    "title": "Կորոնավիրուսի դեպքերի թիվն աշխարհում անցել է 27,3 միլիոնը, մահացել է 893 հազար, բուժվել՝ 18,3 միլիոն մարդ |azatutyun.am|",
    "text": "azatutyun.am: Կորոնավիրուսով վարակվածների թիվն աշխարհում անցել է 27,3 միլիոնը, հիվանդության զոհ է դարձել մոտ 893 հազար, բուժվել ` ավելի քան 18,3 միլիոն մարդ:\nՀնդկաստանը կորոնավիրուսի դեպքերի քանակով աշխարհում արդեն երկրորդ տեղում է: Առաջինը շարունակում է մնալ ԱՄՆ-ը, երրորդը Բրազիլիան է:\nCOVID-19-ով վարակվածների թիվը Եվրոպայում կրկին սկսում է աճել:\nԲրիտանիան համալսարաններում դասերի վերսկսվելուց հետո սպասում է երկրորդ ալիքի:\nԻսպանիան դարձավ Արևմտյան Եվրոպայի առաջին երկիրը, որտեղ նոր տիպի կորոնավիրուսով վարակվածների թիվը գերազանցեց կես միլիոնը: Իսպանիայում վարակի դեպքերի նոր աճ է գրանցվում դպրոցները բացելուց հետո՝ դրանք մարտից փակ էին: Այժմ որոշ ծնողներ ասում են, որ վախենում են իրենց երեխաների համար:\nԻսպանական կառավարությունը միջոցներ է ձեռնարկել կրթական հաստատություններում կորոնավիրուսով վարակվելու ռիսկը նվազեցնելու համար: Դիմակ կրելը պարտադիր է բոլոր ուսուցիչների և 6 տարեկանից բարձր տաիրքի երեխաների համար, պարտադիր է նաև ձեռքերի հաճախակի լվացումը:\nՄադրիդը հույսը դրել է պատվաստանյութի վրա: Վարչապետ Պեդրո Սանչեսը հայտարարել է. - «Պատվաստանյութը հասանելի կլինի Եվրամիության բոլոր քաղաքացիներին: Մենք ձեռք ենք բերել պատվաստանյութը AstraZeneca ընկերությունից, որն այժմ առավել առաջանցիկ փորձարկումներ է անցկացնում, և ակնկալում ենք, որ դեկտեմբերին կսկսենք պատվաստել մեր երկրի բնակչության մի մասին»:\nՄադրիդում ընտանեկան բազմամարդ միջոցառումները, հանրային միջոցառումները և հավաքույթները սահմանափակված են:\n"
}