{
    "title": "ԱԺ-ն առաջին ընթերցմամբ ընդունեց արտահերթում այսօր քննարկված նախագծերը, մեկը մերժեց |1lurer.am|",
    "text": "1lurer.am: Խորհրդարանը քվեարկությամբ ընդունեց այսօրվա արտահերթ նիստում քննարկված բոլոր նախագծերը՝ բացի մեկից։\nՄասնավորապես, խորհրդարանն առաջին ընթերցմամբ ընդունեց Կառավարության ներկայացրած ՀՀ քաղաքացիական օրենսգրքում փոփոխությունների նախագիծը:\nՆախագծով առաջարկվում է կրճատել անհայտ բացակայող կամ մահացած ճանաչելու գործող ժամկետները, եթե դրանք պայմանավորված են եղել ռազմական գործողություններով: \nԱԺ-ն առաջին ընթերցմամբ և միաձայն ընդունեց «Ծխախոտային արտադրատեսակների և դրանց փոխարինիչների օգտագործման հետևանքով առողջությանը հասցվող վնասի նվազեցման կանխարգելման մասին» օրենքում փոփոխությունների նախագիծը: \nՆախագծով առաջարկվում է մեկ տարով հետաձգել որոշ դրույթների կիրառումը: \nԽորհրդարանն առաջին ընթերցմամբ ընդունեց ԱԺ «Իմ քայլը» խմբակցության պատգամավոր Սիսակ Գաբրիելյանի ներկայացրած «Պետական տուրքի մասին» օրենքում փոփոխությունների նախագիծը:\nՆախագիծը վերաբերում է պատերազմի ընթացքում և դրա ավարտից հետո քաղաքացիների՝ հայրենիքին տրամադրած տարաբնույթ օգնությունը մաքսավճարներից և հարկային վճարներից ազատելուն: \nԱԺ-ն առաջին ընթերցմամբ ընդունեց «Իմ քայլը» խմբակցության մի խումբ պատգամավորների ներկայացրած «Ավտոտրանսպորտային միջոցների կայանատեղի վճարների մասին» օրենքում փոփոխությունների նախագիծը: \nՆախագծով առաջարկվում է հաջորդ տարվանից Երևանի 10 վարչական շրջաններում հանել կարմիր գծերը:  \nԱզգային ժողովն առաջին ընթերցմամբ ընդունեց «Պետական պաշտոններ և պետական ծառայության պաշտոններ զբաղեցնող անձանց վարձատրության մասին օրենքում լրացում կատարելու մասին» օրենքում փոփոխությունների նախագիծը: \nԽորհրդարանը չընդունեց միայն մեկ նախագիծ՝ Կառավարության ներկայացրած «Պետական տուրքի» մասին օրենքում փոփոխությունների նախագիծը: Նախագծով առաջարկվում է ցեմենտի և կլինկերի ներմուծման համար 1 տոննայի դիմաց պետական տուրքը սահմանել 14 հազար դրամ: \n"
}