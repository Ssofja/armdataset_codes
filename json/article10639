{
    "title": "Կրեմլը պատրաստ է Լեռնային Ղարաբաղի և Թուրքիայի հարցով պարզաբանումներ ներկայացնել Ֆրանսիային և ԱՄՆ-ին. Պեսկով |tert.am|",
    "text": "tert.am: ՌԴ նախագահի մամուլի քարտուղար Դմիտրի Պեսկովը հավաստիացրել է, որ եթե ԱՄՆ-ն և Ֆրանսիան, որպես ԵԱՀԿ Մինսկի խմբի համանախագահներ, Թուրքիայի և Լեռնային Ղարաբաղի վերաբերյալ որևէ պարզաբանումների կարիք ունենան, նրանք կստանան այդ պարզաբանումները: Այս մասին գրում է «ՌԻԱ Նովոստի» գործակալությունը:«Կասկած չկա, որ եթե Մինսկի խմբի մեր համանախագահող գործընկերները բացատրությունների կարիք ունենան, ապա այդ բացատրությունները կներկայացվեն: Ավելին, մեր դիվանագիտական գերատեսչությունների միջոցով Ղարաբաղի հարցով կանոնավոր շփումներ են իրականացվում», - ասել է Պեսկովը:Նրա խոսքով ՝ Կրեմլը չի ցանկանում մեկնաբանել համանախագահների երկկողմ հարաբերությունները Թուրքիայի Հանրապետության հետ:«Մենք ունենք մեր երկկողմ հարաբերությունները, որոնք շատ ենք գնահատում: Ինչ վերաբերում է մեր համանախագահների համատեղ կարգավիճակին, ապա, իհարկե, մեզ համար գլխավորն այն է, թե ինչպես պահպանել վերջերս հաստատված խաղաղությունը Լեռնային Ղարաբաղում, ինչպես ապահովել բոլոր տեղահանվածների, փախստականների  վերադարձը և այլն: Եվ ինչպես վերահսկել այս խաղաղության պահպանումը»,-ավելացրել է Պեսկովը:\n"
}