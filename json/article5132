{
    "title": "Վարկային պարտավորությունների հետաձգման արդյունքում բանկային համակարգ չի մտել 100 մլրդ դրամ\r\n\r\n |armenpress.am|",
    "text": "armenpress.am: Հայաստանում կորոնավիրուսի ճգնաժամի ընթացքում բանկերը հետաձգել են ընդհանուր 1.3 տրլն դրամ մնացորդով վարկային պարտավորությունների մարում, արդյունքում բանկային համակարգ չի մտել ընդհանուր 100 մլրդ դրամ:\nԱյս մասին ասուլիսում հայտնեցՀՀ կենտրոնական բանկի նախագահ Մարտին Գալստյանը՝ պատասխանելով վարկային արձակուրդների վերաբերյալ հարցին:\nՆա նախ մանրամասնեց՝ վարկային արձակուրդի դեպքում բանկը, շարունակելով իր ավանդատուների նկատմամբ կատարել իր պարտավորությունները, որը ըստ էության բանկի բալանսի մի կողմն է, մյուս կողմի հետ համաձայնության է գալիս վճարումները հետաձգելու ուղղությամբ: Եթե բանկը ավանդները սպասարկելու տեսանկյունից ունենում է  որոշակի ֆինանսական միջոցների անհրաժեշտություն, կարող է դիմել ԿԲ-ին ու ստանալ իրացվելիություն: Բայց դա ունի գին: ԿԲ նախագահը նկատեց՝ արդյունքում բանկերի ծախսատարությունը գնում է վերև:\nԱնդրադառնալով կրկին վարկային արձակուրդներ տրամադրելու վերաբերյալ հնչող տեսակետներին՝ նա նշեց. «Հարցն այն է՝ կարո՞ղ են բանկերը շարունակաբար ու անընդհատ անել ծախսեր՝ չակնկալելով եկամուտների հոսք: Մեր կարծիքով` դա մի քիչ արկածախնդրության է նման, որովհետև չենք կարող վտանգել ընդհանուր համակարգի կայունությունը: Այդ առումով կարծում եմ, որ բանկերն այդ երեք ամիսներին բավականին խելամիտ աշխատել են իրենց հաճախորդների հետ: Մոտավորապես 550 ֆիզիկական անձի վարկեր վերանայվել են, տրվել են արձակուրդներ, նույն բանակցությունները տեղի են ունեցել մոտ 17 հազար իրավաբանական անձի հետ: Ընդհանուր 1.3 տրլն դրամի վարկային պարտավորություններ հետաձգվել են, և բանկային համակարգ չի մտել մոտ 100 մլրդ դրամ, որը պետք է մտներ: Հիմա, եթե այդ պրոցեսը շարունակական ու անընդհատ լինի, ես կարծում եմ, որ մենք այդտեղ խնդիր կունենանք: Եվ բանկային համակարգը միայնակ չի կարողանա դիմագրավել այդ խնդիրներին»,-ասաց ԿԲ նախագահը:\n"
}